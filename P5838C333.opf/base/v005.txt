                    ༼ཅ༽
༄༅།  །ཀུན་མཁྱེན་གོ་བོ་རབ་འབྱམས་པ་བསོད་ནམས་སེང་གེའི་བཀའ་འབུམ། །

empty page

གླེགས་བམ་ལྔ་པ་ལ། རྒྱལ་བ་ཐམས་ཅད་ཀྱི་ཐུགས་ཀྱི་དགོངས་པ་ཟབ་མོ་དབུ་མའི་དེ་ཁོ་ན་ཉིད་སྤྱིའི་ངག་གིས་སྟོན་པ་ངེས་དོན་རབ་གསལ། ལྡེབ་ ༢༠༨ 
ལྟ་བའི་ཤན་འབྱེད་ཐེག་མཆོག་གནད་ཀྱི་ཟླ་ཟེར། ལྡེབ་ ༤༧ དབུ་མ་འཇུག་པའི་དཀྱུས་ཀྱི་ས་བཅད་པ་དང་། གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་
སེལ། ལྡེབ་ ༡༣༡ བསྡོམས་ལྡེབ་ ༣༧༦ ཡོད།

empty page

༄༅།  ཛཡསརྦེཥཱཾཙིཏྟཾཤྱཱཀགམྦྷཱིརམདྷྱནྟཏྭཾསམུདཱཡསྱཝཱཙོདྡིཥྚནྣིཏཱརྠཔྲཀཱཤནཱམབིཧརཏིསྨ།།    །།
༄༅།  །རྒྱལ་བ་ཐམས་ཅད་ཀྱི་ཐུགས་ཀྱི་དགོངས་པ་ཟབ་མོ་དབུ་མའི་དེ་ཁོ་ན་ཉིད་སྤྱིའི་ངག་གིས་སྟོན་པ་ངེས་དོན་རབ་གསལ་ཞེས་བྱ་བ་བཞུགས་སོ།།    །།

༄༅།  །རྒྱལ་བ་ཐམས་ཅད་ཀྱི་ཐུགས་ཀྱི་དགོངས་པ་ཟབ་མོ་དབུ་མའི་དེ་ཁོ་ན་ཉིད་སྤྱིའི་ངག་གིས་སྟོན་པ་ངེས་དོན་རབ་གསལ་ཞེས་བྱ་བ།  བླ་མ་དང་ལྷག་པའི་
ལྷ་མཆོག་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། །གང་གི་ཐུགས་ནི་མཁའ་ལྟར་སྙོམ་པ་འཇིག་རྟེན་ཀུན་ལ་རྒྱུ་མེད་བཞིན་དུ་བྱམས། །དེ་ཡི་མཁྱེན་པ་
ཉི་ལྟར་གསལ་བ་ཐར་འདོད་འགྲོ་ལ་མ་བཅོལ་ལེགས་པར་མཛད། །ཁྱོད་ཀྱི་མཛད་པ་རྒྱ་ཆེན་འོད་ཟེར་གདུལ་བྱ་པད་མཚོའི་མ་འདྲེས་མཛའ་བཤེས་ཏེ། །གང་ཞིག་སྲེད་པའི་
ཞགས་པས་འབྲེལ་པ་མེད་ཀྱང་སྲིད་པའི་གཉེན་འདུན་གྱུར་ལ་འདུད། །གནས་བརྟན་རྒན་པོ་སྐྱེ་དགུའི་བདག་ཏུ་གྱུར་ཀྱང་འཇིག་རྟེན་གསུམ་ན་གཞོན་ལུས་གཅིག་པའི་སྐུ། །ཁོང་

ནས་སྐྱེ་མེད་ཚིག་ཀུན་བརྗོད་པ་སྤངས་ཀྱང་རྡོ་རྗེ་རྣོན་པོ་ཡི་གེ་དྲུག་པའི་གསུང་། །ནམ་མཁའི་མཐའ་ལ་ནམ་མཁས་ལོངས་སྤྱོད་གྱུར་ཀྱང་ཀུན་མཁྱེན་ཡེ་ཤེས་
རྒྱ་མཚོ་བརྙེས་པའི་ཐུགས། །སྟོང་དང་མེད་པ་ནམ་མཁའ་ལས་བྱུང་གྱུར་ཀྱང་སྒྱུ་འཕྲུལ་དྲྭ་བའི་རོལ་པར་སྟོན་ལ་འདུད། །རྒྱལ་བའི་མདུན་ན་རྒྱལ་སྲས་གཞོན་ནུ་འཇིག་རྟེན་ཀུན་གྱིས་
མཐོང་ན་དགའ་བར་གྱུར། །དེ་ཡི་བསྟན་ལ་དགེ་སློང་དཔལ་ལྡན་ཆེར་གྲགས་དེ་མིང་ཀླུ་ཞེས་བོད་པ་སྟེ། །ཡོད་མེད་ཕྱོགས་འཇིག་ཐེག་མཆོག་བསྟན་ནས་རབ་དགའི་ས་
བསྒྲུབས་བདེ་བ་ཅན་དུ་བགྲོད། །དྭང་བའི་འོད་དུ་འཇིག་རྟེན་འདྲེན་པར་འགྱུར་བའི་མགོན་པོ་དེ་ཡི་མཁྱེན་བརྩེས་སྐྱོངས། །གང་གི་ལེགས་བཤད་ཆུ་གཙང་མ་འདྲེས་པ། །བློ་གྲོས་

སྙིམ་པས་སྐལ་བཟང་གདུལ་བྱ་ལ། །རྣམ་པར་བཀྱེ་མཛད་འགྲེལ་བྱེད་སངས་རྒྱས་བསྐྱངས། །ལེགས་ལྡན་བྱེད་དང་ཟླ་བའི་ཞབས་ལ་སོགས། །འཕགས་ཡུལ་བཤད་པའི་བརྒྱུད་འཛིན་མཆོག་རྣམས་དང་། །རབ་འབྱམས་རྒྱལ་བའི་གདུང་འཛིན་
སྒྲ་བསྒྱུར་རྔོག །མཐའ་བྲལ་དབུ་མའི་སྲོལ་འཛིན་ཉི་མ་གྲགས། །རྣམ་མང་འགྲོ་བའི་ཡོངས་འཛིན་ས་སྐྱ་པ། །བཀའ་དྲིན་མཉམ་མེད་དམ་པ་བརྒྱུད་པར་བཅས། །སྙིང་གི་པད་མོའི་ཟེའུ་འབྲུར་རྟག་བཞུགས་ནས། །ལྷན་སྐྱེས་ཡིད་ཀྱི་མུན་པ་ཀུན་བསལ་
ཏེ། །གནས་ལུགས་རྟོགས་པའི་བློ་གྲོས་བསྐྱེད་དུ་གསོལ། །ངེས་དོན་མདོ་སྡེ་ཀུན་གྱི་ཟབ་མོའི་བཅུད། །ངེས་འབྱུང་ཐེག་པ་གསུམ་གྱི་བགྲོད་ཅིག་ལམ། །ངེས་ལེགས་བྱང་ཆུབ་གསུམ་གྱི་འབྲས་སྟེར་བའི། །ངེས་པ་འཐད་ལྡན་སྐྱེས་པའི་གྲུབ་མཐའི་རྩེ། །
མཐའ་བྲལ་དབུ་མའི་གདམས་པ་ཟབ་མོའི་གནད། །སྔོན་སྦྱངས་བག་ཆགས་བླ་མའི་གསུང་རབ་ཀྱིས། །སད་པ་ལས་རྟོགས་ལེགས་བཤད་ཉི་མ་འདི། །གཟུར་གནས་བློ་ལྡན་དོན་གཉེར་རྣམས་ལ་སྦྱིན། །སྐྱོབ་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་
ཐུགས་རྗེ་ཅན་གྱིས།  འགྲོ་བ་མཐའ་དག་སྲིད་པ་དང་ཞི་བའི་རྒུད་པ་ལས་སྐྱབས་པའི་ཐབས་སུ་ལེགས་པར་གསུངས་པའི་དམ་པའི་ཆོས་ནི་ཐོག་མར་དགེ་བ།  བར་དུ་དགེ་བ།  ཐ་མར་དགེ་བ།  དོན་བཟང་པོ།  ཚིག་འབྲུ་བཟང་པོ།  མ་འདྲེས་པ།  ཡོངས་སུ་
རྫོགས་པ།  ཡོངས་སུ་དག་པ།  ཡོངས་སུ་བྱང་བ་ཞེས་མདོ་ལས་གསུངས་ཏེ།  རྗོད་བྱེད་ལུང་གི་ཆོས་ནི་ཐོས་པའི་དུས་སུ་ཐོས་པའི་དོན་བཟུང་བས་མོས་པ་དང་ཡིད་ཆེས་པའི་དད་པའི་རྒྱུ་བྱེད་པས་ཐོག་མར་དགེ་བ།  བསམ་པའི་དུས་སུ་དོན་དེ་ཐོབ་པར་ནུས་པར་ཤེས་ནས་དགའ་བའི་རྒྱུ་བྱེད་པས་བར་དུ་དགེ་བ། 

 བསྒོམ་པའི་དུས་སུ་དོན་དེ་ཇི་ལྟ་བ་བཞིན་རྟོགས་པའི་བློ་གྲོས་ཀྱི་རྒྱུ་བྱེད་པས་ཐ་མར་དགེ་བ།  བརྗོད་བྱ་ཀུན་རྫོབ་དང་དོན་དམ་པའི་བདེན་པ་གཉིས་དང་ལྡན་པས་དོན་བཟང་པོ།  ཚིག་དང་ཡི་གེ་འཇིག་རྟེན་ན་གྲགས་པས་བཟུང་སླ་བས་ཚིག་འབྲུ་
བཟང་པོ།  བརྗོད་བྱ་རྟོགས་པའི་ཆོས་ནི་ཚངས་སྤྱོད་ཡོན་ཏན་བཞི་ལྡན་ཏེ།  མྱ་ངན་ལས་འདས་པའི་ལམ་ཡིན་པས་མུ་སྟེགས་བྱེད་དང་ཐུན་མོང་མ་ཡིན་པས་མ་འདྲེས་པ།  ཁམས་གསུམ་གྱི་ཉོན་མོངས་པ་རྣམས་སྤོང་བའི་གཉེན་པོ་རྫོགས་པས་ཡོངས་སུ་
རྫོགས་པ།  རང་བཞིན་གྱིས་དྲི་མ་མེད་པས་ཡོངས་སུ་དག་པ།  གློ་བུར་གྱི་དྲི་མ་དང་བྲལ་བས་ཡོངས་སུ་བྱང་བ་སྟེ།  མདོ་སྡེའི་རྒྱན་ལས།  དད་དང་དགའ་དང་བློ་རྣམས་ཀྱི། །རྒྱུ་ཕྱིར་ཆོས་འདི་དགེ་བ་ཡིན། །དོན་རྣམས༷་གཉིས་ལྡན་བཟུང་སླ་དང་། །
ཡོན་ཏན་བཞི་ཅན་ཚངས་སྤྱོད་སྟོན། །གཞན་དང་ཐུན་མོང་མ་ཡིན་ལྡན་པ་དང་། །ཁམས་གསུམ་ཉོན་མོངས་རྣམ་སྤོང་རྫོགས་བྱེད་དང༷་། །ངོ་བོ་ཉིད་དག་དྲི་མས་དག་པ་སྟེ། །ཚངས་སྤྱོད་ཡོན་ཏན་བཞི་ལྡན་ཡིན་པར་འདོད། །ཅེས་གསུངས་
སོ། །དེ་ཉིད་གདུལ་བྱའི་བློའི་རིམ་པ་དང་འཚམས་པར་བསྟན་པའི་ཚུལ་ཡང་།  རིན་ཆེན་ཕྲེང་བ་ལས།  བརྡ་སྤྲོད་པ་དག་ཇི་ལྟ་བུར། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་སེམས་ཅན་ལ། །ཇི་ཙམ་བཟོད་པའི་ཆོས་
སྟོན་ཏོ། །ཁ་ཅིག་དག་ནི་སྡིག་པ་ལས། །རྣམ་པར་ཟློག་ཕྱིར་ཆོས་སྟོན་ཏོ། །ཁ་ཅིག་བསོད་ནམས་གྲུབ་བྱའི་ཕྱིར། །ཁ་ཅིག་ལ་ནི་གཉིས་བསྟན་པ། །ཁ་ཅིག་ལ་ནི་གཉིས་མི་བསྟན། །ཟབ་མོ་ཁུ་འཕྲིག་ཅན་འཇིགས་པ། །སྟོང་ཉིད་

སྙིང་རྗེའི་སྙིང་པོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། །ཞེས་གསུངས་ཏེ།  ཚིགས་བཅད་དང་པོས་དཔེ་དང་བཅས་ཏེ་སྟོན་ཚུལ་མདོར་བསྟན།  དེ་ནས་རྐང་པ་གསུམ་གྱིས་མངོན་མཐོ་དོན་དུ་གཉེར་བ་རྣམས་ལ་དགེ་སྡིག་གི་བླང་དོར་
སྟོན་པ་དང་།  དེ་ནས་གཅིག་གིས་ངེས་ལེགས་དོན་དུ་གཉེར་བ་ཉན་ཐོས་སྡེ་གཉིས་ཀྱི་གྲུབ་མཐས་བཀྲི་དགོས་པ་རྣམས་ལ་གཟུང་འཛིན་ཐ་དད་སྟོན་པ་དང་།  དེ་ནས་གཅིག་གིས་སེམས་ཙམ་པའི་གྲུབ་མཐས་བཀྲི་དགོས་པ་རྣམས་ལ་གཟུང་
འཛིན་གཉིས་མེད་སྟོན་པ་དང་།  དེ་ནས་གསུམ་གྱིས་དབུ་མའི་གྲུབ་མཐས་བཀྲི་ནུས་པ་རྣམས་ལ་ཁྱད་པར་བཞི་ལྡན་གྱི་དབུ་མའི་ལམ་སྟོན་པའི་ཚུལ་རྣམས་སྟོན་ཏེ།  ཁྱད་པར་བཞི་ནི་ཡུལ་གྱི་ཁྱད་པར་རྟོགས་པར་དཀའ་བས་ཟབ་མོ།  རྟོགས་
པ་པོའི་ཁྱད་པར་སྟོང་ཉིད་ལ་བག་ཆགས་བཞག་པའི་ཁུ་འཕྲིག་ཡོད་པས་རྟོགས་པ་དང་ལྡན་ཞིང་དེ་ལས་གཞན་པ་འཇིགས་པ༷་བསྐྱེད་པ།  ཡུལ་ཅན་གྱི་ཁྱད་པར་སྟོང་ཉིད་སྙིང་རྗེའི་སྙིང་པོ་ཅན།  འབྲས་བུའི་ཁྱད་པར་བླ་ན་མེད་པའི་
བྱང་ཆུབ་སྒྲུབ་པའོ། །དེ་ལྟར་གྲུབ་མཐའ་བཞི་ལ་ལམ་དང་འབྲས་བུའི་དབང་དུ་བྱས་པའི་ཐེག་པ་གསུམ་གསུམ་ཡོད་པར་འདྲ་ཡང་།  སྡེ་སྣོད་དང་གྲུབ་མཐའི་དབང་དུ་བྱས་ན།  ལང་ཀར་གཤེགས་པ་ལས།  ཆོས་ལྔ་དང་ནི་རང་
བཞིན་གསུམ། །རྣམ་པར་ཤེས་པ་བརྒྱད་ཉིད་དང་། །བདག་མེད་གཉིས་ཀྱི་ནང་དུ་ནི། །ཐེག་ཆེན་མཐའ་དག་འདུས་པར་ཟད། །ཅེས་གསུངས་པའི་བརྗོད་བྱ་དེ་དག་མི་འདོད་པ་ནི་ཉན་ཐོས་པའི་གྲུབ་མཐའ་སྟེ།  འདི་ལ་རྩ་

བའི་སྡེ་གཉིས་སམ།  སྡེ་པ་བཞིའམ།  གྱེས་པ་བཅོ་བརྒྱད་ཀྱི་གྲུབ་མཐའ་རྣམས་ཡོད་དོ། །བརྗོད་བྱ་དེ་དག་འདོད་པ་ནི་ཐེག་པ་ཆེན་པོའི་གྲུབ་མཐའ་སྟེ།  འདི་ལ་སེམས་ཙམ་དང་།  དབུ་མའི་
གྲུབ་མཐའ་གཉིས་སོ། །འདི་གཉིས་ཀྱི་ཁྱད་པར་ནི།  ཆོས་ལྔ་ལ་བདེན་པར་ཡོད་མེད་ཕྱེ་བ་དང་།  རང་བཞིན་གསུམ་ལ་བདེན་པར་ཡོད་མེད་ཕྱེ་བ་དང་།  རྣམ་ཤེས་བརྒྱད་གཞན་དབང་རང་གི་མཚན་ཉིད་ཀྱིས་གྲུབ་
པར་འདྲ་ཡང་།  བྱང་ཆུབ་མ་ཐོབ་ཀྱི་བར་དུ་རྒྱུན་བརྟན་པའི་བདེན་གྲུབ་ནི་ཀུན་གཞི་ཁོ་ནར་འདོད་པ་དང་།  བདག་མེད་གཉིས་ཀྱང་བདག་བཀག་ཙམ་མ་ཡིན་པར་བདག་མེད་པས་ཁྱད་པར་དུ་བྱས་པའི་རྣམ་ཤེས་སམ།  དེ་བཞིན་ཉིད་
བདེན་གྲུབ་དུ་འདོད་པ་ནི་སེམས་ཙམ་པ་ཡིན་ལ།  དེ་དག་ཐམས་ཅད་ཀུན་རྫོབ་སྣང་ཙམ་དུ་མ་བརྟགས་མ་དཔྱད་པར་ཁས་ལེན་ཅིང་།  དོན་དམ་པར་སྤྲོས་པའི་མཐའ་གང་དུའང་མ་གྲུབ་པར་འདོད་པ་ནི་དབུ་མ་པའོ། །མདོར་
ན་གཟུང་འཛིན་གཉིས་སྟོང་གི་རྣམ་ཤེས་བདེན་གྲུབ་ཏུ་འདོད་པ་དང་།  བདེན་མེད་དུ་འདོད་པ་ལ་འཕགས་པ་ལྷས་བཤད་དོ། །དེ་ལྟ་བུའི་དབུ་མ་དེ་ཡང་མཐར་ཐུག་ལ་ལྟོས་ནས་བདེ་བར་གཤེགས་པའི་གསུང་རབ་ཐམས་ཅད་དེ་
བཞིན་ཉིད་ལ་འབབ་ཅིང་གཞོལ་བ་ཁོ་ན་ཡིན་པས།  དེ་དག་གི་བརྗོད་བྱ་ཡིན་ཡང་གནས་སྐབས་ཐེག་པ་ཆེ་ཆུང་གཉིས་སུ་ཕྱེ་བའི་ཚེ་ཐེག་པ་ཆེན་པོ་དང་།  དྲང་དོན་ངེས་དོན་གཉིས་སུ་ཕྱེ་བའི་ཚེ་ངེས་དོན་གྱི་མདོ་སྡེ་ཤེར་ཕྱིན་འབུམ་པ་ལ་

སོགས་པ་ཐམས་ཅད་ཀྱི་བརྗོད་བྱ་ཡིན་ལ།  དེ་དག་གི་དགོངས་པ་ཕྱིན་ཅི་མ་ལོག་པར་འགྲེལ་བ་ཡང་།  སངས་རྒྱས་མྱ་ངན་ལས་འདས་པའི་འོག་ཏུ་ཆོས་ཉིད་དོན་དམ་པའི་བདེན་པ་མངོན་སུམ་དུ་མཐོང་ནས་བཀའི་དགོངས་
པ་རང་དབང་དུ་འགྲེལ་པ་ནི་འཕགས་མཆོག་ཀླུ་སྒྲུབ་སྟེ།  དེའི་གཞུང་ལུགས་ཀྱི་རྗེས་སུ་འབྲངས་ནས་ཟབ་མོ་དབུ་མའི་དེ་ཁོ་ན་ཉིད་བཤད་པ་ལ་དོན་རྣམ་པ་བཞི་སྟེ།  བཤད་པ་ལ་འཇུག་པའི་ཡན་ལག །བཤད་བྱའི་ཆོས་
ཀྱི་ཆེ་བ་བརྗོད་པ།  བཤད་བྱ་དང་འཆད་བྱེད་ཀྱི་རབ་ཏུ་དབྱེ་བ།  བཤད་བྱའི་དབུ་མ་གཏན་ལ་དབབ་པའོ། །དང་པོ་ལ་གསུམ་སྟེ།  སྲོལ་འབྱེད་སློབ་དཔོན་གྱི་ཆེ་བ་བརྗོད་པ།  དེས་སྲོལ་ཇི་ལྟར་ཕྱེས་པའི་
ཚུལ།  དེ་ཉིད་ལ་བཤད་ཉན་གྱིས་འཇུག་པའི་ཚུལ་ལོ། །དང་པོ་ནི།  སྔོན་གྱི་མཁས་པ་དག །བརྙེས་པ་ཡོན་ཏན་གྱི་དང་།  མཛད་པ་ཕྲིན་ལས་ཀྱི་དང་།  རྗེས་སུ་བསྔགས་པའི་ཁྱད་པར་གསུམ་གྱི་སྒོ་ནས་
འཆད་པར་བཞེད་པ་ལས།  དང་པོ་ལའང་གཉིས་ཏེ།  སྤངས་པའི་ཁྱད་པར་དང་།  རྟོགས་པའི་ཁྱད་པར་རོ། །དང་པོ་ནི།  སློབ་དཔོན་འདི་བྲམ་ཟེའི་རིགས་ཤིག་སྟེ།  དེ་ཁྱིམ་གྱི་བདེ་བ་ལ་མ་
ཆགས་པར་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ།  བསྙེན་པར་རྫོགས་པའི་དགེ་སློང་དུ་གྱུར་པ་ལས།  རང་བཞིན་དང་བཅས་པའི་ཁ་ན་མ་ཐོ་བ་ཕྲ་རབ་ཙམ་གྱིས་ཀྱང་མ་གོས་པ་དང་།  མཐོང་བས་སྤང་བར་བྱ་བའི་ཉོན་མོངས་པ་དང་ཤེས་

བྱའི་སྒྲིབ་པ་སྤངས་པའོ། །གཉིས་པ་ནི།  སྤྱིར་རིགས་པའི་གནས་ལྔ་ལ་མཁས་པ་དང་།  བྱེ་བྲག་ཏུ་བདེ་བར་གཤེགས་པའི་གསུང་རབ་རབ་འབྱམས་ལ་རྟོགས་པའི་སྣང་བ་ཐོབ་པ་དང་།  དེ་ཡང་ཁྱད་པར་ཐེག་
པ་ཆེན་པོའི་ངེས་དོན་གྱི་མདོ་སྡེ་དང་།  རྒྱུད་སྡེ་ཕྱིན་ཅི་མ་ལོག་པར་རྟོགས་པས་ལུང་གི་ཆོས་ཁོང་དུ་ཆུད་པ་དང་།  ས་དང་པོ་ཆོས་ཀྱི་དབྱིངས་ཀུན་ཏུ་འགྲོ་བའི་ཚུལ་གྱིས་མངོན་སུམ་དུ་རྟོགས་ཤིང་དུས་གཅིག་ཏུ་སངས་རྒྱས་བརྒྱའི་ཞལ་མཐོང་བ་
ལ་སོགས་པའི་ཡོན་ཏན་བརྒྱ་ཕྲག་བཅུ་གཉིས་ཐོབ་པས་རྟོགས་པའི་ཆོས་ཐུགས་སུ་ཆུད་པའོ། །གཉིས་པ་ལ་ས་དང་པོར་གཙོ་བོར་སྤྱོད་པ་སྦྱིན་པའི་ཕར་ཕྱིན་ལ་ཁྱད་པར་དུ་བསླབ་པའི་ཚུལ་དང་།  རང་གཞན་གྱི་དོན་ཕུན་སུམ་ཚོགས་པ་ཐོབ་
དགོས་པའི་རྒྱུ་དཀོན་མཆོག་གསུམ་གྱི་རྟེན་འཛུགས་པར་མཛད་པ་གཉིས་ལས། །དང་པོ་ནི།  གསེར་འགྱུར་གྱི་རྩི་ལ་སོགས་པས་ཕྱིའི་ཡོ་བྱད་ལ་མངའ་བརྙེས་ཤིང་མ་ཆགས་པར་གཏོང་བ་དང་།  ནང་རང་གི་དབུ་ཡང་དོན་དུ་གཉེར་བའི་
སྐྱེ་བོ་ལ་གནང་བས་ཆགས་པ་མེད་པ་ཟང་ཟིང་གི་སྦྱིན་པ་དང་།  ནད་དང་ཀླུ་ལ་སོགས་པའི་གདོན་གྱིས་འཇིགས་པ་ལ་གསོ་དཔྱད་དང་།  བསྲུང་བ་ལ་སོགས་པ་མཛད་པས་མི་འཇིགས་པ་སྐྱབས་ཀྱི་སྦྱིན་པ་དང་།  ཀླུའི་ཡུལ་ནས་
ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་འབུམ་པ་ལ་སོགས་པ་དང་།  ཨུ་རྒྱན་གྱི་ཡུལ་ནས་གསང་སྔགས་ཀྱི་རྒྱུད་སྡེ་མང་པོ་གདན་དྲངས་ཤིང་དེ་དག་གི་དོན་ཕྱིན་ཅི་མ་ལོག་པར་གསལ་བར་བྱེད་པའི་བསྟན་བཅོས་མཛད་པས་ཟག་

པ་མེད་པའི་ཆོས་ཀྱི་སྦྱིན་པའོ། །གཉིས་པ་ལ་སངས་རྒྱས་དཀོན་མཆོག་གི་རྟེན་འཛུགས་པ་ནི།  མཁན་པོ་སྒྲ་གཅན་འཛིན་བཟང་པོའི་བཀས་གཙུག་ལག་ཁང་བྱེ་བར་བརྩིགས་ཏེ་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་བཞེངས་པ་དང་།
ཆོས་དཀོན་མཆོག་གི་རྟེན་འཛུགས་པ་ནི་སྔར་བཤད་པའི་མདོ་སྡེ་དང་།  རྒྱུད་སྡེ་དུ་མ་གདན་དྲངས་ཤིང་།  དེ་དག་གི་དོན་གསལ་བར་བྱེད་པའི་བསྟན་བཅོས་མཛད་པས་ལུང་གི་ཆོས་དང་།  ས་དང་པོ་མཐོང་བའི་ལམ་ཐོབ་པས་རྟོགས་པའི་
ཆོས་དང་།  དགེ་འདུན་དཀོན་མཆོག་གི་རྟེན་འཛུགས་པ་ནི།  རང་ཉིད་དགེ་སློང་བྱང་ཆུབ་སེམས་དཔར་གྱུར་ནས་གཞན་དེ་དག་ལ་བཀོད་པའོ། །གསུམ་པ་ལ་གསུམ་སྟེ།  སྐྱེས་ཐོབ་མཚན་གྱི་སྒོ་ནས་བསྔགས་པ་དང་།  འཇིག་རྟེན་
ལ་གྲགས་པའི་སྒོ་ནས་དང་།  བདེ་བར་གཤེགས་པའི་མདོ་རྒྱུད་དུ་མ་ནས་ལུང་བསྟན་པའི་སྒོ་ནས་བསྔགས་པའོ། །དང་པོ་ནི།  ནཱ་ག་ནི་ཀླུ་དང་།  ཨརྫུ་ན་སྲིད་སྒྲུབ་ལ་འཇུག་པ་ལས།  སྲིད་མི་མངོན་པར་བྱ་སྟེ།  ཀླུ་ཞེས་པས་ལྟ་བ་ངན་
བའི་མཐའ་ལ་མི་གནས་པ་དང་།  ས་དང་པོར་ཡེ་ཤེས་ཀྱི་རྒྱ་མཚོར་སྐྱེ་བ་བརྙེས་པ་དང་།  བདེ་བར་གཤེགས་པའི་གསུང་རབ་ཀྱི་བང་མཛོད་ཀྱི་བརྗོད་བྱ་ཟབ་མོ་སྐྱེ་འགག་མེད་པའི་རིན་པོ་ཆེ་ལ་མངའ་བརྙེས་པ་དང་།  མཐོང་བའི་དུག་ཆོས་
ཐམས་ཅད་བདག་མེད་པར་ལྟ་བ་ལས་བྱུང་བའི་རིགས་པའི་མེས།  རང་གཞན་གྱི་སྡེ་པས་བཏགས་པའི་གྲུབ་མཐའ་ངན་པའི་བུད་ཤིང་མ་ལུས་པར་བསྲེགས་པ་དང་།  གྲུབ་མཐས་མ་བསླད་པ་འཇིག་རྟེན་ཐ་མལ་པའི་ཡིད་ཀྱི་མུན་པ་སེལ་བར་

མཛད་པ་སྟེ་ལྔས་ཀླུ་དང་མཚུངས་པ་དང་།  སྲིད་སྒྲུབ་ཞེས་པ་གཉིས་སུ་མེད་པའི་ཡེ་ཤེས་ཀྱི་གསུང་དྲང་ཞིང་འབིགས་པ་རྒྱལ་པོ་སྲིད་སྒྲུབ་ཀྱི་མདའ་དང་འདྲ་བ་ཉིད་ཀྱིས།  གདུལ་བྱ་ལྷ་དང་བཅས་པའི་འཇིག་རྟེན་ལ་
ཁམས་གསུམ་དུ་སྲིད་པའི་དགྲ་སྡེ་མ་ལུས་པ་བཅོམ་ནས་ཆོས་ཀྱི་རྒྱལ་སྲིད་གཏོད་པར་མཛད་པ་སྟེ་གཉིས་ཀྱིས་སྲིད་སྒྲུབ་དང་ཆོས་མཚུངས་པར་བསྟན་པ་སྟེ།  འགྲེལ་པ་ཚིག་གསལ་ལས།  གང་ཞིག་མཐའ་གཉིས་གནས་ལ་གནས་བསལ་ཞིང་། །
རྫོགས་སངས་རྒྱས་བློ་རྒྱ་མཚོར་སྐྱེ་བ་བརྙེས། །དམ་ཆོས་མཛོད་ཀྱི་ཟབ་མོ་ཉིད་ཇི་ལྟར། །རྗེས་སུ་རྟོགས་བཞིན་ཐུགས་རྗེས་སྟོན་པར་མཛད། །གང་གིས་ལྟ་བའི་མེ་དག་གིས། །ད་དུང་ཕས་རྒོལ་གཞུང་ལུགས་ཀྱི། །བུད་ཤིང་དང་ནི་འཇིག་
རྟེན་གྱི། །ཡིད་ཀྱི་མུན་རྣམས་འཇོམས་པར་མཛད། །གང་གི་གཉིས་མེད་ཡེ་ཤེས་གསུང་མདའི་ཚོགས། །ལྷ་དང་བཅས་པའི་གདུལ་བྱའི་འཇིག་རྟེན་ལ། །ཁམས་གསུམ་དག་ཏུ་རྒྱལ་ཐབས་ལེགས་མཛད་པས། །སྲིད་པའི་དགྲ་སྡེ་མ་ལུས་འཇོམས་
མཛད་པའི། །མགོན་པོ་ཀླུ་སྒྲུབ་དེ་ལ་ཕྱག་འཚལ་ལོ། །ཞེས་གསུངས་སོ། །གཉིས་པ་ནི།  འཛམ་བུའི་གླིང་དུ་སངས་རྒྱས་གཉིས་པར་གྲགས་པའོ། །གསུམ་པ་ནི།  སྤྲིན་ཆེན་པོའི་མདོ་ལས།  ཀུན་དགའ་བོ་ལིཙྪབཱི་གཞོན་ནུ་སེམས་ཅན་ཐམས་
ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི།  ང་ཡོངས་སུ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ།  མཐར་གྱིས་རབ་ཏུ་དྭང་བའི་འོད་ཅེས་བྱ་བའི་འཇིག་རྟེན་གྱི་

ཁམས་སུ།  དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་མངོན་པར་རྫོགས་པར་འཚང་རྒྱ་བར་འགྱུར་རོ། །ཞེས་དང་ལང་ཀར་གཤེགས་པ་ལས།  བློ་གྲོས་ཆེན་པོས།  བདེར་གཤེགས་མྱ་ངན་
འདས་གྱུར་ནས། །བསྟན་པ་སུ་ཡིས་འཛིན་འགྱུར་ལགས། །ཞེས་ཞུས་པའི་ལན་དུ།  བདེར་གཤེགས་མྱ་ངན་འདས་གྱུར་ནས། །བསྟན་པ་འཛིན་པར་འགྱུར་བ་ནི། །དུས་དག་འདས་ཏེ་འབྱུང་བ་ནི། །བློ་གྲོས་ཆེན་པོ་ཁྱོད་ཤེས་བྱོས། །ལྷོ་ཕྱོགས་བྷེ་ཏའི་ཡུལ་དུ་ནི།
།དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་བོད་པ་སྟེ། །ང་ཡི་བསྟན་པ་འཇིག་རྟེན་ན། །ཡོད་དང་མེད་པའི་ཕྱོགས་འཇིག་པ། །བླ་མེད་ཐེག་ཆེན་རབ་བསྟན་ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། །ཞེས་དང་།  འཇམ་དཔལ་
རྩ་རྒྱུད་ལས།  ང་ནི་མྱ་ངན་འདས་འོག་ཏུ། །ལོ་ནི་བཞི་བརྒྱ་ལོན་པ་ན། །བསྟན་པ་འདི་ལ་ཕན་བརྩོན་པ། །དགེ་སློང་ཀླུ་ཞེས་བྱ་བ་འབྱུང་། །རྨ་བྱ་ཞེས་བྱའི་རིག་པ་བསྒྲུབས། །ཁམས་དོན་བསྟན་བཅོས་དུ་མ་དང་། །དངོས་མེད་དོན་གྱི་དེ་ཉིད་རིག །ལོ་ནི་དྲུག་
བརྒྱ་འཚོ་བར་འགྱུར། །ལུས་དེ་བོར་བར་གྱུར་ནས་ནི། །བདེ་བ་ཅན་དུ་འགྲོ་བར་འགྱུར། །དེ་ཡི་རྗེས་ཐོགས་ཉིད་དུ་ནི། །སངས་རྒྱས་ཉིད་དུ་ངེས་པར་འགྲུབ། །ཅེས་དང་།  རྔ་བོ་ཆེའི་མདོ་ལས།  ཀུན་དགའ་བོ་ལིཙྪ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་
འདི།  ང་ཡོངས་སུ་མྱ་ངན་ལས་འདས་ནས་ལོ་བརྒྱད་ཅུ་ལོན་པ་ན།  དགེ་སློང་བློ་འཆང་ཞེས་བྱ་བར་འགྱུར་ཏེ།  རྔ་བོ་ཆེའི་མདོ་འདི་འཛིན་པར་འགྱུར་རོ། །ཞེས་བྱ་བ་ལ་སོགས་པ་དང་།  ཡང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་དགེ་སློང་འཚོ་བྱེད་ཅེས་བྱ་བར་གྱུར་ནས་ངའི་བསྟན་པ་རབ་ཏུ་རྒྱས་

པར་འགྱུར་ཞེས་པ་ལ་སོགས་པ་དུ་མར་གསུངས་སོ། །གཉིས་པ་དེས་སྲོལ་ཇི་ལྟར་ཕྱེ་བའི་ཚུལ་ལ་གཉིས་ཏེ།  སློབ་དཔོན་ཉིད་ཀྱིས་ཇི་ལྟར་ཕྱེ་བའི་ཚུལ།  རྗེས་འཇུག་གིས་དེའི་དགོངས་པ་ཇི་ལྟར་བཀྲལ་བའོ། །དང་པོ་ནི་སློབ་དཔོན་འདིས་སྤྱིར་
རིགས་པའི་གནས་ལྔ་ཆར་གསལ་བའི་བསྟན་བཅོས་མང་དུ་མཛད་པ་ལས།  སྐབས་སུ་བབ་པ་ནང་དོན་རིགས་པ་ལ།  ལྟ་སྤྱོད་གཉིས་ལུང་གི་སྒོ་ནས་སྟོན་པ་དང་།  རིགས་པའི་སྒོ་ནས་སྟོན་པ་གཉིས་ལས།  དང་པོ་ནི་མདོ་སྡེ་ཀུན་ལས་བཏུས་པའོ། །གཉིས་
པ་ལ།  རིགས་ཚོགས།  བསྟོད་ཚོགས།  གཏམ་ཚོགས་དང་གསུམ་ལས།  དང་པོ་ལ།  དགེ་བའི་བཤེས་གཉེས་རྨ་བྱ་བའི་བཞེད་པས།  གཙོ་བོ་ལུས་ལྟ་བུའི་བསྟན་བཅོས་རྩ་བ་ཤེས་རབ་དང་།  རིགས་པ་དྲུག་ཅུ་པ་གཉིས།  འཕྲོས་པ་ཡན་ལག་ལྟ་
བུའི་བསྟན་བཅོས་རྩ་བ་ཤེས་རབ་ཀྱི་རྐྱེན་བརྟག་པ་ལས་འཕྲོས་པ་རྩོད་པ་ཟློག་པ།  འདུ་བྱེད་བརྟག་པ་ལས་འཕྲོས་པ་སྟོང་ཉིད་བདུན་ཅུ་པ།  དངོས་པོ་རྣམས་རང་བཞིན་མེད་ན་རང་བཞིན་ཚད་མས་གྲུབ་པ་དང་འགལ་ལོ་ཞེས་རྒོལ་བའི་ལན་དུ་ཞིབ་མོ་རྣམ་
འཐག །རང་བཞིན་མེད་ན་བོང་བུའི་རྭ་ལ་སོགས་པ་ལྟར་ཐ་སྙད་ཀྱི་རྣམ་བཞག་མི་འཐད་དོ་ཞེས་རྒོལ་བའི་ལན་དུ་ཐ་སྙད་གྲུབ་པ་དང་བཞི་སྟེ་དྲུག་ཡིན་ཞིང་།  དེའི་ཕྱིར་སྔ་རབས་པ་ཁ་ཅིག་རིན་པོ་ཆེའི་ཕྲེང་བ་བསྣན་ནས་དྲུག་ཏུ་བྱེད་པ་དང་།  ཁ་ཅིག་རིགས་
པའི་ཚོགས་སམ་ཁྱུ་ཞེས་པ་ཡིན་གྱི།  དྲུག་ཏུ་གྲངས་ངེས་པ་མེད་དོ་ཞེས་ཟེར་བ་དང་།  ཡང་རང་བཞིན་མེད་པར་སྟོན་པའི་རིགས་པའི་ཚོགས་ཀྱི་བསྟན་བཅོས་ལྔ་ཡིན་ནོ་ཞེས་ཟེར་བ་ཐམས་ཅད་ཚུལ་འདིས་བསལ་བ་ཡིན་ནོ། །ཚུལ་འདི་ཉིད་རིགས་

པ་དྲུག་ཅུ་པའི་འགྲེལ་པར།  འདི་ལ་མཆོད་བརྗོད་མཛད་ནས་རྩོད་ཟློག་སོགས་གཞན་ལ་མི་མཛད་པའི་རྒྱུ་མཚན་དུ་འཕྲོས་ཚུལ་གསལ་བར་གསུངས་པ་ཡིན་ནོ། །ཞེས་བཞེད་དོ། །འདི་ལ་ཅུང་ཟད་དཔྱད་དུ་ཡོད་དེ།  རིགས་པ་དྲུག་ཅུ་པའི་འགྲེལ་པར།  རྩོད་
ཟློག་དང་སྟོང་ཉིད་བདུན་ཅུ་པ་གཉིས་ཀྱི་འཕྲོས་ཚུལ་གསུངས་ཀྱི་གཞན་གྱི་འཕྲོས་ཚུལ་གསུངས་པ་མི་སྣང་ལ།  ཐ་སྙད་གྲུབ་པ་ནི་བོད་དུ་མ་འགྱུར་ཞིང་།  སློབ་དཔོན་ཟླ་བས་ཚིགས་གསལ་དུ།  སློབ་དཔོན་ཀླུ་སྒྲུབ་ཀྱི་གཞུང་ལུགས་མཐོང་ཚུལ་སྨོས་པ་ན་
གཞན་ལྔ་སྨོས་ནས་འདི་མ་སྨོས་པས།  རྒྱ་གར་ནའང་རིགས་ཚོགས་སུ་བགྲངས་པ་མིན་པར་སྣང་ངོ་། །ཕྱི་མ་ཁ་ཅིག །རིན་ཆེན་ཕྲེང་བ་དང་དྲུག་ཏུ་བྱེད་པ་ནི་མི་འཐད་དེ།  དེ་ནི་གཏམ་ཚོགས་ཡིན་པའི་ཕྱིར་རོ། །དེས་ན་འདི་ལྟར་བྱ་སྟེ།  དགག་བྱ་གཞན་
གྱིས་བཏགས་པའི་མཐའ་དགག་པ།  རང་ལུགས་དབུ་མའི་ལུས་རྣམ་པར་བཞག །དེ་ལས་འཕྲོས་པའི་ཚུལ་གྱི་རྩོད་པ་སྤང་བ་དང་གསུམ་ལས།  དང་པོ་ནི་ཞིབ་མོ་རྣམ་པར་འཐག་པ་སྟེ།  དེ་ཉིད་ལས།  རྟོག་གེ་ཤེས་པའི་ང་རྒྱལ་གྱིས། །
གང་ཞིག་རྩོད་པར་མངོན་འདོད་པ། །དེ་ཡི་ང་རྒྱལ་སྤང་པའི་ཕྱིར། །ཞིབ་མོ་རྣམ་འཐག་བཤད་པར་བྱ། །ཞེས་རྒོལ་བའི་ང་རྒྱལ་སྤང་བའི་ཆེད་དུ་དེ་ཉིད་ཀྱི་གྲུབ་མཐའ་འགོག་པར་གསུངས་ཀྱི།  རང་གི་གཞུང་ལས་འཕྲོས་པར་མ་གསུངས་
པའི་ཕྱིར་དང་།  གཞུང་ལས་ཀྱང་རིགས་པ་ཅན་པའི་རྟོག་གེའི་ཚིག་དོན་བཅུ་དྲུག་དགག་པ་ཙམ་ཞིག་སྣང་གི་གཞན་མི་སྣང་བའི་ཕྱིར་རོ། །གཉིས་པ་ནི།  རྩ་བ་ཤེས་རབ་དང་རིགས་པ་དྲུག་ཅུ་པ་གཉིས་ཏེ།  འདི་གཉིས་ཀྱི་ཁྱད་པར།  ཁ་

ཅིག་རྟེན་འབྲེལ་སྐྱེ་འགག་སོགས་སྤྲོས་པའི་མཐའ་བརྒྱད་དང་བྲལ་བར་སྟོན་པ་རྩ་བ་ཤེས་རབ་དང་།  སྐྱེ་འཇིག་གཉིས།  ཡོད་མེད་གཉིས་ཏེ།  སྤྲོས་པའི་མཐའ་བཞི་དང་བྲལ་བར་སྟོན་པ་རིགས་པ་དྲུག་ཅུ་པ་ཡིན་ནོ་
ཞེས་འཆད་པ་དང་།  ཡང་རང་སྡེ་དང་གཞན་སྡེ་ཐུན་མོང་དུ་འགོག་པ་དང་།  རང་སྡེ་བྱེ་བྲག་ཏུ་འགོག་པ་གཉིས་ཡིན་ཅེས་དང་།  ཡང་རྣམ་བཅད་དགག་པའི་སྒོ་ནས་རང་བཞིན་སྟོང་པ་ཉིད་དུ་སྟོན་པ་དང་།  ཐ་སྙད་ཙམ་དུ་ཡོངས་གཅོད་སྒྲུབ་པའི་སྒོ་
ནས་རང་བཞིན་སྟོང་པ་ཉིད་དུ་སྟོན་པ་རིམ་པ་ལྟར་ཡིན་ཅེས་པ་གསུམ་ལས།  ཕྱི་མ་འདི་ཉིད་གཞུང་ལ་ཞུགས་པར་སྣང་ངོ་ཞེས་རྨ་བྱ་གསུངས་ཏེ་རྣམ་བཅད་དང་ཡོངས་གཅོད་ཀྱི་སྒོ་ནས་ཞེས་པའི་དོན།  སྔ་མས་རང་བཞིན་བཀག་པ་གཙོ་ཆེ་
ཞིང་ཕྱི་མས་རང་བཞིན་མེད་ཀྱང་སྣང་བ་སྒྱུ་མ་དང་།  སྨིག་སྒྱུ་ལ་སོགས་པའི་དཔེས་བསྟན་པ་གཙོ་ཆེ་སྙམ་དུ་དགོངས་པའོ། །གསུམ་པ་ལ་གཉིས་ལས།  རྩ་བ་ཤེས་རབ་ཀྱི་རྐྱེན་བརྟག་པར།  གཞན་ལས་སྐྱེ་བ་བཀག་པ་ལ།  རང་ཚིག་
དང་འགལ་བར་སྤང་བ་ནི།  རྩོད་ཟློག་ཏེ།  དེ་ལྟར།  དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན། །བདག་གི་དངོས་པོ་ཡོད་མིན་ན། །གཞན་དངོས་ཡོད་པར་ག་ལ་འགྱུར། །ཞེས་ཕྱི་ནང་གི་འབྲས་བུ་རྣམས་སྐྱེ་
བའི་སྔ་རོལ་ན་རྒྱུ་རྐྱེན་སོ་སོ་བ་དང་།  འདུས་པ་དང་།  དེ་ལས་གཞན་རྣམས་ལ་ཡོད་ན།  དེ་དག་ལས་སྐྱེ་བར་འགྱུར་བ་ཞིག་ན་ཡོད་པའང་མ་ཡིན་ཏེ།  སྣང་རུང་མ་དམིགས་པའི་ཕྱིར་དང་།  སྐྱེ་བ་དོན་མེད་པར་འགྱུར་བའི་ཕྱིར་རོ། །དེའི་

ཕྱིར་གང་ཞིག་གང་ན་མེད་པ་དེ་ནི་དེ་ལས་སྐྱེ་བ་མ་ཡིན་ཏེ།  བྱེ་མ་དག་ལས་འབྲུ་མར་བཞིན།  དཔེར༷་ན་དངོས་པོ་རྣམས་གཞན་དུ་འགྱུར་བ་ལས་སྐྱེ་བ་མེད་པས།  རང་བཞིན་གྱིས་མེད་པའི་སྟོང་པ་ཉིད་ཡིན་ནོ་ཞེས་བསྟན་པ་ལ།  གཞན་དག་
འོ་ན་རིགས་པ་དེ་ཉིད་ཀྱིས་དབུ་མ་པ་ཁྱོད་ཀྱིས་རང་བཞིན་འགོག་པའི་དམ་བཅའི་ཚིག་ཀྱང་གཞན་ལས་སྐྱེ་བ་མེད་པས་རང་བཞིན་མེད་པའི་སྟོང་པ་ཉིད་དུ་གྲུབ་པའི་ཕྱིར་གཞན་ཕྱོགས་དགག་པར་མི་ནུས་ལ།  འོན་ཏེ་ཚིག་དེ་རང་བཞིན་དུ་
ཡོད་ན་ཁྱོད་ཀྱིས་ཆོས་ཐམས་ཅད་རང་བཞིན་མེད་པའི་དམ་བཅའ་ཉམས་ཤིང་ཚིག་ཁོ་ན་རང་བཞིན་དུ་ཡོད་པའི་ཁྱད་པར་གྱི་རྒྱུ་མཚན་ཡང་བརྗོད་དགོས་ཞེས།  གལ་ཏེ་དངོས་པོ་ཐམས་ཅད་ཀྱི། །རང་བཞིན་ཀུན་ལ་ཡོད་མིན་ན། །ཁྱོད་ཀྱི་ཚིག་
ཀྱང་རང་བཞིན་མེད། །རང་བཞིན་བཟློག་པར་མི་ནུས་སོ། །འོན་ཏེ་ཚིག་དེ་རང་བཞིན་བཅས། །ཁྱོད་ཀྱི་དམ་བཅའ་སྔ་མ་ཉམས། །མི་འདྲ་ཉིད་དེ་དེ་ཡིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་པ་ལ་སོགས་པ་རྒོལ་བ་ལ་
དེའི་ཚིག་རང་བཞིན་མེད་པས་སྔར་ཆོས་ཐམས་ཅད་རང་བཞིན་མེད་པར་བསྟན་པ་དང་མི་འགལ་ཞིང་།  དེ་ཉིད་ཀྱིས་ན་ཁྱད་པར་གྱི་རྒྱུ་མཚན་ཡང་བརྗོད་མི་དགོས་ལ།  ཚིག་རང་བཞིན་མེད་པས་དེ་ཁོ་ནར་གཞན་ཕྱོགས་དགག་པར་མི་ནུས་མོད།  དེ་
ཁོ་ནར་དགག་བྱ་འགོག་བྱེད་མ་གྲུབ་པས་གཞན་ཕྱོགས་འགོག་པ་ཉིད་དུའང་ཁས་མི་ལེན་ལ།  རང་བཞིན་མེད་ཀྱང་ཐ་སྙད་དུ་གཞན་ཕྱོགས་འགོག་པ་མི་འགལ་ཏེ།  སྒྱུ་མའི་སྐྱེས་བུས་གཞན་ཕམ་པར་བྱེད་པའམ།  རྨི་ལམ་དུ་རྨིས་པའི་

ཆུས་མེ་གསོད་པ་སྣང་བ་བཞིན་ནོ། །ཞེས་སྟོན་པ།  དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ། །དེ་ཕྱིར་འགོག་པར་བྱེད་དོ་ཞེས། །སྐུར་བ་དེ་ནི་ཁྱོད་ཀྱིས་བཏབ། །ཅེས་དང་།  ཅི་ལྟར་སྤྲུལ་པས་སྤྲུལ་པ་
དང་། །སྒྱུ་མའི་སྐྱེས་བུས་སྒྱུ་མ་ལ། །དགག་པ་བྱེད་པ་ཅི་འདྲ་བ། །དགག་པ་དེ་ཡང་དེ་འདྲར་འདོད། །ཅེས་གསུངས་པ་ཡིན་ནོ། །ཡང་འདུས་བྱས་བརྟག་པར་འདུས་བྱས་ཀྱི་མཚན་ཉིད་སྐྱེ་གནས་འཇིག་པ་རང་བཞིན་གྱིས་གྲུབ་པ་བཀག་པ་ལ། 
སྤྲིན་ཆེན་པོའི་མདོ་ལས།  དགེ་སློང་དག་གསུམ་པོ་འདི་དག་ནི་འདུས་བྱས་ཀྱི་མིང་སྟེ།  འདུས་བྱས་ནི་སྐྱེ་བ་དང་འཇིག་པ་དང་།  གནས་པ་གཞན་དུ་འགྱུར་བ་ཡང་མངོན་ནོ། །ཞེས་གསུངས་པ་དང་འགལ་ལོ། །ཞེས་རྒོལ་བའི་ལན་དུ།  སྟོང་
ཉིད་བདུན་ཅུ་པ་གསུངས་ཏེ།  དེ་དག་རང་བཞིན་མེད་ཀྱང་རྨི་ལམ་སྒྱུ་མ་ལྟར་ཐ་སྙད་པའི་ཤེས་པ་འཁྲུལ་བའི་ངོ་ན་སྐྱེ་གནས་འཇིག་པར་སྣང་བ་ཙམ་ལ་དགོངས་ནས་གསུངས་པ་ཡིན་གྱི།  དེ་དག་རང་བཞིན་དུ་ཡོད་པར་གསུངས་པ་མ་ཡིན་པས་ཁོ་བོ་
ཅག་གི་རང་བཞིན་དུ་ཡོད་པ་བཀག་པ་དང་མི་འགལ་ལོ། །ཞེས་སྟོན་པ།  གནས་པའམ་སྐྱེ་འཇིག་ཡོད་མེད་དམ། །དམན་པའམ་མཉམ་དང་ཁྱད་པར་ཅན། །སངས་རྒྱས་འཇིག་རྟེན་བསྙད་དབང་གིས། །གསུངས་ཀྱི་ཡང་དག་དབང་
གིས་མིན། །ཞེས་གསུངས་སོ། །དེ་ལྟར་འདི་ནི་ཚིག་གསལ་ལས།  རིགས་ཚོགས་ལྔ་བགྲངས་ཤིང་།  རིགས་པ་དྲུག་ཅུ་པའི་འགྲེལ་པར།  ཕྱི་མ་གཉིས་ལ་མཆོད་བརྗོད་མི་མཛད་པའི་རྒྱུ་མཚན་དུ།  ཕྱི་མ་གཉིས་ཀྱི་འཕྲོས་ཚུལ་ཁོ་ནར་གསུངས་

ནས་དེའི་མཇུག་ཏུ་རིགས་པ་དྲུག་ཅུ་པ་འདི་ནི་དབུ་མ་བཞིན་དུ་འདིར་ཡང་གཙོ་བོར་རྟེན་ཅིང་འབྲེལ་པར་འབྱུང་བ་དཔྱད་པ་ལས་བརྩམས་ཏེ་མཛད་པའི་ཕྱིར།  དབུ་མ་ལས་འཕྲོས་པ་ལྟ་བུ་ནི་མ་ཡིན་ནོ། །ཞེས་གསུངས་པས་ཟླ་བའི་དགོངས་པ་
བླ་ན་མེད་པའོ། །གཉིས་པ་བསྟོད་པའི་ཚོགས་ལ་གསུམ་ལས།  གཞི་ལ་བསྟོད་པ་ལ།  ཆོས་ཅན་གསལ་བ་ལ་བསྟོད་པ་ནི།  སེམས་ཀྱི་རྡོ་རྗེའི་བསྟོད་པ་སྟེ། །གང་གི་སེམས་བྱུང་དྲ་བ་ནི། །སེམས་ཉིད་ཀྱིས་ནི་གསལ་མཛད་དེ། །སེམས་ཀྱི་
རྨོངས་པ་སེལ་བ་ཡི། །རང་སེམས་དེ་ལ་ཕྱག་འཚལ་ལོ། །ཞེས་སེམས་ཉིད་འཁོར་འདས་ཀུན་གྱི་གཞིར་གྱུར་པ་ལ་བསྟོད་པའོ། །ཆོས་ཉིད་དབྱིངས་ལ་བསྟོད་པ་ནི།  ཆོས་དབྱིངས་བསྟོད་པ་སྟེ།  གང་ཞིག་ཀུན་ཏུ་མ་ཤེས་ན། །སྲིད་པ་
གསུམ་དུ་རྣམ་འཁོར་ལ། །སེམས་ཅན་ཀུན་ལ་ངེས་གནས་པའི། །ཆོས་ཀྱི་དབྱིངས་ལ་ཕྱག་འཚལ་འདུད། །ཅེས་དྲི་མ་ལས་མ་གྲོལ་བའི་ཆོས་དབྱིངས་བསྟོད་པའི་ཡུལ་དུ་མི་རུང་ངམ་སྙམ་པའི་དོགས་པ་བསལ་ནས།  ཐབས་ཀྱིས་མ་ཟིན་ན་
འཁོར་བའི་རྒྱུར་གྱུར་པའི་ཆོས་དབྱིངས་ལ་བསྟོད་པའོ། །ལམ་ལ་བསྟོད་པ་ལ་ཐབས་སྙིང་རྗེ་ཆེན་པོ་ལ་བསྟོད་པ་ནི།  སེམས་ཅན་མགུ་བར་བྱ་བའི་བསྟོད་པ་སྟེ།  བྱང་ཆུབ་སེམས་དཔའི་སྡེ་སྣོད་ཅེས་བྱ་བའི་ལུང་ལས།  བཅོམ་ལྡན་འདས་ཀྱིས་ཉན་
ཐོས་ཆེན་པོ་བཅུ་དྲུག་ལ་བཀའ་སྩལ་པ་དེ་ཉིད་ལོགས་སུ་བཀོལ་ནས་བསྟོད་ཚོགས་ཀྱི་ནང་དུ་བཞག་པའོ། །ཤེས་རབ་འཕགས་བཞིའི་ཡུམ་ལ་བསྟོད་པ་ནི།  ཤེས་རབ་ཀྱི་ཕ་རོལ་ཏུ་ཕྱིན་མའི་བསྟོད་པ་སྟེ།  འདི་ལ་རྔོག་ལོས་ཐ་སྙད་དེ་ཉིད་དང་།  ནག་

ཚོས་རྣམ་པར་མི་རྟོག་པའི་བསྟོད་པ་ཞེས་ཐ་སྙད་མཛད་དོ། །འབྲས་བུ་ལ་བསྟོད་པ་ལ་སྐུ་གསུམ་ཅར་ལ་སོ་སོར་བསྟོད་པ་སྐུ་གསུམ་ལ་བསྟོད་པ་དང་།  སྐུ་གསུམ་སོ་སོར་མ་ཕྱེ་བར་ལྟ་བ་རང་གི་ངོ་བོ་དང་།  དེ་སྟོན་པའི་སྒོ་ནས་
བསྟོད་པ་ནི།  དོན་དམ་པར་བསྟོད་པ།  དཔེ་མེད་པར་བསྟོད་པ།  བསམ་གྱིས་མི་ཁྱབ་པར་བསྟོད་པ།  འཇིག་རྟེན་ལས་འདས་པར་བསྟོད་པ།  བསྟོད་པ་ལས་འདས་པར་བསྟོད་པ།  བླ་ན་མེད་པའི་བསྟོད་པ་རྣམས་སོ། །ཁ་ཅིག་མཆོད་རྟེན་བརྒྱད་ཀྱི་བསྟོད་པ་གཉིས་དང་།  འཇམ་
དཔལ་གྱི་བསྟོད་པ་གཉིས་རྣམས་ཀྱང་འདིར་བསྣན་པར་སྣང་ངོ་། །གསུམ་པ་གཏམ་ཚོགས་ནི།  རྒྱལ་པོ་ལ་གཏམ་དུ་བྱ་བ་རིན་པོ་ཆེའི་ཕྲེང་བ་དང་།  བཤེས་པའི་སྤྲིང་ཡིག་གཉིས་ཏེ།  ཚིག་གསལ་ལས།  མདོ་སྡེ་ཀུན་ལས་བཏུས་དང་གཏམ་བྱ་རིན་
ཆེན་ཕྲེང་དང་ཡང་དག་བསྟོད་པ་དང་། །འབད་པས་ཤིན་ཏུ་ཡུན་རིང་འཕགས་པའི་བསྟན་བཅོས་ལས་བསྟན་ཚིག་ལེར་བྱས་དེ་དང་། །རིགས་པ་དྲུག་ཅུ་ཞེས་བྱ་རྣམ་པར་འཐག་བཅས་སྟོང་ཉིད་བདུན་ཅུ་པ་དེ་དང་། །གང་ཡང་རྩོད་པ་རྣམ་པར་ཟློག་པ་
བཀོད་པ་དེ་དག་ཀྱང་ནི་མཐོང་གྱུར་ཅིང་། །བརྒྱ་བ་ལ་སོགས་དེ་དག་དང་ནི་དེ་བཞིན་མདོ་སྡེ་ཟབ་མོ་རྣམ་མང་དང་། །སངས་རྒྱས་བསྐྱངས་ཀྱིས་མཛད་པའི་འགྲེལ་པ་མཐོང་ནས་ལེགས་ལྡན་བྱེད་ཀྱིས་ལེགས་བཤད་གང་། །གཅིག་ནས་གཅིག་ཏུ་བརྒྱུད་ལས་འོངས་
དང་བདག་གིས་རྣམ་པར་ཕྱེ་ལས་རྙེད་པ་གང་། །དེ་དག་བསྡམས་ཏེ་བློ་ཆེན་ལྡན་རྣམས་མགུ་བར་བྱ་ཕྱིར་ཡང་དག་བསྟན་པ་ཡིན། །ཅེས་འབྱུང་ངོ་། །གཉིས་པ་རྗེས་འཇུག་གིས་དེའི་དགོངས་པ་ཇི་ལྟར་བཀྲལ་བའི་ཚུལ་ནི།  སློབ་དཔོན་འཕགས་

པ་ལྷས།  ལྟ་སྤྱོད་ཆ་མཉམ་དུ་སྟོན་པ་རྣལ་འབྱོར་སྤྱོད་པ་བཞི་བརྒྱ་པ་དང་།  ལྟ་བ་གཙོ་བོར་སྟོན་པ་ཡེ་ཤེས་སྙིང་པོ་ཀུན་ལས་བཏུས་དང་།  རབ་ཏུ་བྱེད་པ་ལག་པའི་ཚད་ལ་སོགས་པ་མཛད།  སློབ་དཔོན་གྱིས་དབུ་མའི་བསྟན་བཅོས་རྣམས་ཀྱི་གཙོ་
བོ་ནི་རྩ་བ་ཤེས་རབ་ཡིན་ལ།  དེ་ལ་རང་འགྲེལ་ག་ལས་འཇིགས་མེད་དང་།  དེ་ཝ་ཤར་མ་དང་།  གུ་ན་མ་ཏི་དང་།  གུ་ན་ཤྲཱི་དང་། སྠི་ར་མ་ཏི་དང་།  སངས་རྒྱས་བསྐྱངས་དང་།  ལེགས་ལྡན་འབྱེད་དང་།  ཟླ་བ་གྲགས་པའི་འགྲེལ་པ་དང་
བརྒྱད་ཡོད་ཅིང་།  ག་ལས་འཇིགས་མེད་རང་འགྲེལ་དུ་རྒྱ་གར་བ་ཁ་ཅིག་དང་།  བོད་སྔ་རབས་པ་རྣམས་ལ་གྲགས་པ་ལ།  ཕྱི་མ་དག་རབ་བྱེད་ཉེར་བདུན་པའི་འགྲེལ་པ་ལས།  བཙུན་པ་འཕགས་པ་ལྷས་ཀྱང་།  ཉན་པ་པོ་དང་མཉན་བྱ་དང་། །
སྨྲ་པོ་ཤིན་ཏུ་འབྱུང་བ་དཀོན། །དེ་ཕྱིར་མདོར་ན་འཁོར་བ་ནི། །མཐའ་ཡོད་མ་ཡིན་མཐའ་མེད་མིན། །ཞེས་བཤད་དོ། །ཞེས་བཞི་བརྒྱ་པའི་ལུང་ཤེས་བྱེད་དུ་དྲངས་པས་རང་འགྲེལ་གྱི་དོན་མེད་དོ། །སངས་རྒྱས་བསྐྱངས་དང་།  ལེགས་ལྡན་
འབྱེད་དང་།  ཟླ་བ་གྲགས་པའི་འགྲེལ་པར།  འགྲེལ་པ་དེའི་ཟུར་ཙམ་ཡང་མ་བྱུང་བས་ཀྱང་ཤེས་སོ། །ཞེས་གསུངས་པ་ནི་མད་པར་སྣང་སྟེ།  དེ་རང་འགྲེལ་ཡིན་ན་འགྲེལ་བྱེད་གཞན་རྣམས་ཀྱིས་འགྲེལ་པ་བྱེད་མི་རིགས་པའམ།  ཡང་ན་
འགྲེལ་བཤད་མཛད་པར་རིགས་པའི་ཕྱིར་དང་།  རྟེན་འབྲེལ་གྱི་བཤད་པའི་སྐབས་སུ་འགྲེལ་པ་གཞན་རྣམས་དང་མི་མཐུན་པར་སྣང་བས།  འགྲེལ་བྱེད་གཞན་རྣམས་ཀླུ་སྒྲུབ་ཉིད་ལ་རྒོལ་བར་ཐལ་བའི་ཕྱིར་རོ། །སློབ་དཔོན་ཟླ་བས།  

རང་རྒྱུད་པ་དག་གིས་རང་རྒྱུད་ཀྱི་ངག་སྦྱོར་བ་འགྲེལ་བའི་ལུགས་ཡིན་ཅེས་པའི་ལན་དུ་སློབ་དཔོན་གྱིས་རྩོད་པ་ཟློག་པའི་འགྲེལ་པ་མཛད་པ་ན་ཡང་།  རང་རྒྱུད་ཀྱི་ངག་མ་གསུངས་པའི་ཕྱིར་ཞེས་གསུངས་པས་ཀྱང་
ཤེས་ཏེ།  གཞན་དུ་ན་རང་འགྲེལ་ལས་ཀྱང་མ་གསུངས་པའི་ཕྱིར་རོ། །ཞེས་གསུང་རིགས་པའི་ཕྱིར་རོ། །ཁ་ཅིག་འགྲེལ་པ་འདིར་དེ་ནི་དེ་དག་ཉིད་ལ་དོན་དམ་པར་བདེན་པ་ཉིད་ཡིན་པས་དོན་དམ་པའི་བདེན་པའོ་ཞེས་བཤད་པ་དེ།  རང་ཉིད་
ཆོས་དབྱིངས་བདེན་གྲུབ་ཏུ་འདོད་པའི་གྲུབ་མཐའ་ལ་ཕན་དུ་རེ་ནས།  བཙུན་པ་འཕགས་པ་ལྷས་ཀྱང་ཞེས་ཞེ་ས་མ་གསུངས་ཤིང་།  དེའི་ཐད་དུ་སངས་རྒྱས་བསྐྱངས་ཀྱིས་སློབ་དཔོན་འཕགས་པ་ལྷས་ཀྱང་ཞེས་ཞེ་ས་གསུངས་པས་རང་འགྲེལ་
ཡིན་ནོ་ཞེས་སྨྲ་བ་ནི།  གསུང་རབ་དང་འཇིག་རྟེན་གྱི་ཞེ་སའི་ཁྱད་པར་མ་ཕྱེད་པ་སྟེ།  གསུང་རབ་ལས་སློབ་དཔོན་ལས་བཙུན་པ་ཞེ་ས་ཆེ་བའི་ཕྱིར་ཏེ།  བཙུན་པ་བཅོམ་ལྡན་འདས་ཞེས་པ་ཞེ་ས་ཡིན་གྱི། སློབ་དཔོན་བཅོམ་ལྡན་འདས་
ཞེས་བརྗོད་ན་ཞེ་སར་མི་འགྱུར་བའི་ཕྱིར་རོ། །དེས་ན་འགྲེལ་པ་འདིའི་རབ་བྱེད་ཀྱི་མཚམས་རྣམས་སུ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་དབུ་མ་རྩ་བའི་འགྲེལ་པ་ག་ལས་འཇིགས་མེད་ལས།  ཞེས་པ་ཡོད་པས་འཁྲུལ་གཞི་བྱས་
པར་སྣང་ཡང་།  དེ་ནི་བྱེད་པ་པོ་བསྟན་བཅོས་རྩ་བ་ལ་སྦྱར་བའི་ཚིག་ཡིན་ཞིང་།  ཀླུ་སྒྲུབ་མྱ་ངན་ལས་འདས་པའི་རྗེས་སུ་དཔལ་ལྡན་ཆོས་སྐྱོང་གི་ཆེད་དུ་མཛད་པའི་བཞི་བརྒྱ་པའི་ལུང་དྲངས་པས་རང་འགྲེལ་གྱི་དོན་མེད་དོ། །རིགས་

ཚོགས་གཞན་གསུམ་ལ་རང་འགྲེལ་ཡོད་པས་སློབ་དཔོན་ཟླ་བས་འགྲེལ་པ་མ་མཛད་ཅིང་།  རྩ་ཤེར་དང་།  རིགས་པ་དྲུག་ཅུ་པ་གཉིས་ལ་འགྲེལ་པ་མཛད་པ་འདིས་ཀྱང་ཤེས་པར་གྱིས་ཤིག །སློབ་དཔོན་གྱི་དགོངས་པ་ཐལ་འགྱུར་དུ་འགྲེལ་པ་
ལ་ཐོག་མར་སངས་རྒྱས་བསྐྱངས་ཀྱིས་འགྲེལ་པ་བུདྡྷ་པཱ་ལི་ཏ་མཛད།  དེའི་རྗེས་སུ་སློབ་དཔོན་ཟླ་བས་ཚིག་གི་འགྲེལ་པ་ལེགས་ལྡན་བྱེད་ཀྱིས་རྩོད་པ་སྤངས་ཏེ།  སངས་རྒྱས་བསྐྱངས་ཀྱི་ལུགས་བསྒྲུབ་པ་ཚིག་གསལ་དང་།  དོན་གྱི་
འགྲེལ་པ་འཇུག་པ་རྩ་འགྲེལ་མཛད།  དེའི་རྗེས་སུ་རིགས་པའི་ཁུ་བྱུག་ཆེ་ཆུང་གཉིས་ཀྱིས་གཞུང་མཛད་པ་མི་སྣང་ལ།  དེའི་རྗེས་སུ་ཇོ་བོ་རྗེས་དབུ་མ་བདེན་གཉིས་ལ་སོགས་པ་འགའ་ཞིག་མཛད་དོ། །སློབ་དཔོན་གྱི་དགོངས་པ་རང་རྒྱུད་
དུ་འགྲེལ་པ་ལ་ཐོག་མར་ལེགས་ལྡན་བྱེད་ཀྱིས་ཚིག་གི་འགྲེལ་པ་ཤེས་རབ་སྒྲོན་མེ་མཛད།  འདི་ཉིད་དེ་བ་ཤར་མའི་འགྲེལ་པ་དཀར་པོ་རྣམ་པར་འཆར་བའི་རྗེས་སུ་འབྲངས་པར་སྤྱན་རས་གཟིགས་བརྟུལ་ཞུགས་ཀྱིས་བཤད་དོ། །དོན་གྱི་འགྲེལ་
པ་དབུ་མ་སྙིང་པོ།  དེའི་འགྲེལ་པ་རྟོག་གེ་འབར་བ་མཛད་དོ། །དེའི་རྗེས་སུ་སློབ་དཔོན་དཔལ་སྦས་ཀྱིས་དེ་ཁོ་ན་ཉིད་ལ་འཇུག་པ་མཛད།  དེའི་སློབ་མ་ཡེ་ཤེས་སྙིང་པོས།  དབུ་མ་བདེན་གཉིས་རྩ་འགྲེལ་མཛད།  དེའི་སློབ་མ་ཞི་བ་འཚོས་
དབུ་མ་རྒྱན་རྩ་འགྲེལ་མཛད།  དེའི་སློབ་མ་ཀ་མ་ལ་ཤཱི་ལས་རང་ཉིད་བསྒོམ་པའི་རྣམ་གཞག་སྒོམ་རིམ་ཐོག་མཐའ་བར་གསུམ།  དེའི་རྒྱབ་བརྟེན་དུ་དབུ་མ་སྣང་བ་མཛད་དེ།  འདི་གསུམ་རྒྱ་གར་ཤར་ཕྱོགས་ཀྱི་དབུ་མ་པ་ཡིན་པས་རང་རྒྱུད་ཤར་བ་

གསུམ་དུ་གྲགས་སོ། །གསུམ་པ་དེ་ཉིད་ལ་བཤད་ཉན་གྱིས་འཇུག་པའི་ཚུལ་ལ་ལྔ་སྟེ།  འཆད་པ་པོ་བླ་མའི་མཚན་ཉིད།  དེས་ཇི་ལྟར་འཆད་པའི་ཚུལ།  ཉན་པ་པོ་སློབ་མའི་མཚན་ཉིད།  དེས་ཇི་ལྟར་ཉན་པའི་ཚུལ། 
འཆད་ཉན་གྱི་གནས་སྐབས་བསྟན་པའོ། །དང་པོ་ལ་འཆད་པ་པོ་རབ་ཏུ་གྱུར་པ་ནི།  རྫོགས་པའི་སངས་རྒྱས་ཡིན་ཏེ།  རྟེན་འབྲེལ་སྨྲ་བ་རྣམས་ཀྱི་དམ་པ་གཞན་དང་མཚུངས་པ་མེད་པའི་ཕྱིར།  ཇི་སྐད་དུ།  རྫོགས་པའི་སངས་རྒྱས་སྨྲ་རྣམས་
ཀྱི། །དམ་པ་དེ་ལ་ཕྱག་འཚལ་ལོ། །ཞེས་དང་།  རྩོད་ཟློག་ལས།  གང་ཞིག་སྟོང་དང་རྟེན་འབྱུང་དག །དབུ་མའི་ལམ་དུ་དོན་གཅིག་པར། །གསུང་མཆོག་མཚུངས་པ་མེད་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་གསུངས་
སོ། །འཆད་པ་པོ་འབྲིང་དུ་གྱུར་པ་ནི།  ཆོས་ཉིད་དོན་དམ་པའི་བདེན་པ་མངོན་སུམ་དུ་རྟོགས་ནས་གཞན་ལ་ཕྱིན་ཅི་མ་ལོག་པར་སྟོན་པ་མགོན་པོ་ཀླུ་སྒྲུབ་ལྟ་བུ་སྟེ།  འཇུག་པ་ལས།  ཇི་ལྟར་དེ་ཡིས་ཆེས་ཟབ་ཆོས་རྟོགས་པ། །ལུང་
དང་གཞན་ཡང་རིགས་པས་ཡིན་པས་ན། །དེ་ལྟར་འཕགས་པ་ཀླུ་སྒྲུབ་གཞུང་ལུགས་ལས། །ཇི་ལྟར་གནས་པའི་ལུགས་བཞིན་བརྗོད་པར་བྱ། །ཞེས་དང་།  དེའི་འགྲེལ་པར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་
སེམས་དཔས་ཆོས་རྣམས་ཀྱི་བདག་ཉིད་ཇི་ལྟ་བ་ཉིད་ཇི་ལྟར་མཐོང་བ་དེ་ལྟར་འཕགས་པ་ཀླུ་སྒྲུབ་ཀྱིས་ལུང་ཕྱིན་ཅི་མ་ལོག་པར་མཁྱེན་ནས།  དབུ་མའི་བསྟན་བཅོས་ལས་རིགས་པ་དང་ལུང་དག་གིས་ཆོས་རྣམས་ཀྱི་ཡང་དག་པ་ཇི་ལྟ་བ་ཉིད་རང་

བཞིན་མེད་པའི་མཚན་ཉིད་ཅན་ཆེས་གསལ་བར་བསྟན་ཏོ། །ཞེས་གསུངས་སོ། །འཆད་པ་པོ་ཐ་མ་ནི།  སོ་སོ་སྐྱེ་བོའི་མཁས་པ་སྟེ།  དེའི་མཚན་ཉིད་ནི་རིན་ཆེན་ཕྲེང་བར།  དགེ་བའི་བཤེས་གཉེན་དེ་དག་གི།  མཚན་ཉིད་མདོར་
བསྡུས་མཁྱེན་པར་མཛོད། །ཆོས་ཤེས་སྙིང་རྗེ་ཚུལ་ཁྲིམས་ལྡན། །ཉོན་མོངས་སེལ་བའི་ཤེས་རབ་ཅན། །དེ་དག་གིས་ནི་ཁྱོད་བསྟེན་ན། །ཁྱོད་ཀྱིས་མཁྱེན་གྱིས་གུས་པར་མཛོད། །ཅེས་མཚན་ཉིད་བཞི་ལྡན་དུ་གསུངས་ཤིང་།  སྤྱོད་
འཇུག་ལས།  རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང་། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་གཏོང་ངོ་། །ཞེས་མཚན་ཉིད་གཉིས་ལྡན་དུ་གསུངས་སོ། །གཉིས་
པ་ལ་འཆད་པ་པོ་དང་པོས་འཆད་ཚུལ་ནི།  གདུལ་བྱའི་བསམ་པ་དང་།  དབང་པོ་དང་།  བག་ལ་ཉལ་བ་དང་འཚམ་པར་རིམ་གྱིས་ཁྲིད་ནས་མཐར་ཐམས་ཅད་ཀྱང་སྟོང་ཉིད་ལ་སྦྱོར་བ་སྟེ།  ལང་ཀར་གཤེགས་པའི་མདོ་ལས།  ཇི་ལྟར་
ནད་པ་ནད་པ་ལ། །སྨན་པས་སྨན་རྣམས་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །ཇི་ཙམ་བཟོད་པའི་ཆོས་སྟོན་ཏོ། །ཞེས་དང་།  རྩ་བ་ལས།  གང་གིས་ཐུགས་བརྩེ་ཉེར་བཟུང་ནས། །ལྟ་བ་ཐམས་ཅད་སྤང་
པའི་ཕྱིར། །དམ་པའི་ཆོས་ནི་སྟོན་མཛད་པ། །གཽ་ཏམ་དེ་ལ་ཕྱག་འཚལ་ལོ། །ཞེས་སོ། །འཆད་པ་པོ་གཉིས་པས་འཆད་ཚུལ་ནི།  གཞན་གྱིས་བྱས་པའི་བསྟན་བཅོས་ལ་རག་མ་ལས་པར།  རང་ཉིད་ཀྱིས་གནས་ལུགས་མངོན་

སུམ་དུ་མཐོང་བས་བཀའི་དགོངས་པ་རང་དབང་དུ་འགྲེལ་བའི་སྒོ་ནས་སྟོན་པ་སྟེ།  འདི་ལ་དགོངས་ནས་རྒྱུད་བླར།  གང་ཞིག་རྒྱལ་བའི་བསྟན་པ་འབའ་ཞིག་གི།  དབང་བྱས་རྣམ་གཡེང་མེད་ཡིད་ཅན་གྱིས་བཤད། །
ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་ལོངས། །ཞེས་གསུངས་པ་སྟེ།  བྱམས་པའི་ཆོས་ལྔ་དང་།  ཀླུ་སྒྲུབ་ཀྱི་རིགས་ཚོགས་ལ་སོགས་པ་ལྟ་བུའོ། །འཆད་པ་པོ་གསུམ་པས་འཆད་ཚུལ་ནི། 
ངེས་ཤེས་སྐྱེད་ཚུལ་གྱི་དབང་དུ་བྱས་ནས་འགལ་འབྲེལ་གྱི་རིགས་པ།  ཡིད་ཆེས་པའི་ལུང་།  བླ་མའི་མན་ངག་གསུམ་གྱི་སྒོ་ནས་འཆད།  གདུལ་བྱ་ཐོས་བསམ་དང་སྒོམ་པ་ལ་དགའ་བའི་དབང་དུ་བྱས་ནས།  མཚན་ཉིད་གཏན་འབེབས་
དང་།  སྒྲུབ་པ་ཉམས་ལེན་གྱི་ཚུལ་གྱིས་འཆད།  གདུལ་བྱ་དབང་པོ་རྣོ་འབྲིང་རྟུལ་གསུམ་གྱི་དབང་དུ་བྱས་ནས་མདོར་བསྡུས་པ་དང་།  བར་མ་དང་།  རྒྱས་པར་འཆད་པའི་ཚུལ་གྱིས་འཆད།  རང་ཉིད་འཇུག་པའི་དབང་དུ་བྱས་ནས་སྦྱོར་བ་དང་། 
དངོས་གཞི་དང་།  རྗེས་གསུམ་གྱི་སྒོ་ནས་འཆད་པའོ། །གསུམ་པ་ལ་ཉན་པ་པོ་སྣོད་ཀྱི་སྐྱོན་དང་ལྡན་པ་དང་ཡོན་ཏན་དང་ལྡན་པ་གཉིས་ལས།  དང་པོ་ནི་རྩ་བ་ལས།  སྟོང་པ་ཉིད་ལ་བལྟ་ཉེས་ན། །ཤེས་རབ་ཆུང་རྣམས་ཕུང་བར་
འགྱུར། །ཇི་ལྟར་སྦྲུལ་ལ་བཟུང་ཉེས་དང་། །རིག་སྔགས་ཉེས་པར་བསྒྲུབ་པ་བཞིན།  ཞེས་དང་།  རིན་ཆེན་ཕྲེང་བ་ལས།  ཆོས་འདི་ལོག་པར་ཤེས་གྱུར་ན། །མི་མཁས་རྣམས་ནི་ཆུད་ཀྱང་ཟ། །འདི་ལྟར་མེད་པར་ལྟ་བ་ཡི། །

མི་གཙང་དེར་ནི་བྱིང་བར་འགྱུར། །ཞེས་གསུངས་ཏེ།  སྟོང་ཉིད་ལ་བག་ཆགས་མ་བཞག་པའམ།  བག་ཆགས་བཞག་ཀྱང་ཚོགས་མ་བསགས་པའི་སྟོབས་ཀྱིས་སྟོང་ཉིད་བཤད་ཀྱང་དེའི་དོན་གཏན་མེད་པར་བཟུང་ནས་སྟོང་པ་ཉིད་
ལ་མི་མོས་པ་སྐྱེས་ཏེ་ལོག་པར་ལྟ་བས་ཆོས་སྤོང་བ་དང་ཡང་ན་ཐ་སྙད་དུ་ཡང་ལས་འབྲས་སོགས་མེད་པ་ཡིན་སྙམ་དུ་ཕྱིན་ཅི་ལོག་ཏུ་གཟུང་བ་དང་།  གཞན་ཡང་གསུང་རབ་སྤྱི་ལས་སྐྱོན་དུ་བཤད་པའི་སྣོད་ཁ་སྦུབ་ལྟ་བུ་དང་།  ཞབས་རྡོལ་
ལྟ་བུ་དང་།  དུག་ཅན་ལྟ་བུ་རྣམས་སོ། །གཉིས་པ་ལ་མཚན་ཉིད་གཏན་འབེབས་ཀྱི་ཉན་པ་པོ་དང་།  སྒྲུབ་པ་ཉམས་ལེན་གྱི་ཉན་པ་པོ་གཉིས་ལས།  དང་པོ་ནི་བཞི་བརྒྱ་པ་ལས།  གཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བྱ་
བར་བརྗོད། །ཅེས་པ་ལྟར།  ཆོས་དང་གང་ཟག་ལ་ཕྲག་དོག་དང་།  ཁོང་ཁྲོས་དབེན་པའི་བློ་གཟུ་བོར་གནས་པ་དང་།  བཤད་བྱའི་དོན་དེ་རྟོགས་པར་ནུས་པའི་ཤེས་རབ་དང་ལྡན་པ་དང་།  དོན་དུ་གཉེར་བའི་བརྩོན་འགྲུས་དང་ལྡན་པ་
སྟེ་མཚན་ཉིད་སུམ་ལྡན་ནོ། །གཉིས་པ་ནི།  རིན་ཆེན་ཕྲེང་བ་ལས།  དེ་ཡི་སྒྲུབ་པ་མདོར་བསྡུ་ན། །མདོར་ན་དད་དང་ཤེས་རབ་བོ། །དད་ཅན་ཡིན་ཕྱིར་ཆོས་ལ་རྟེན། །ཤེས་རབ་ལྡན་ཕྱིར་ཡང་དག་རིག །ཅེས་པ་ལྟར་འགྲོ་བ་བཞི་
ཡིས་ཆོས་ལས་མི་འདའ་བའི་དད་པ་ལྡན་པ་དང་།  བཤད་བྱའི་དོན་དེ་རྟོགས་པར་ནུས་པའི་ཤེས་རབ་ཏེ་མཚན་ཉིད་གཉིས་ལྡན་དུ་གསུངས་སོ། །དེ་དག་ཀྱང་གཙོ་ཆེ་བའི་དབང་དུ་བྱས་ཀྱི།  གཉིས་ག་ལའང་གཉིས་ཀ་དགོས་པར་ཤེས་པར་

བྱའོ། །དེ་ལྟ་བུའི་ཉན་པ་པོ་དེ་དག་ཀྱང་གྲུབ་མཐས་བློ་མ་བསྒྱུར་བ་དང་བསྒྱུར་བ་གཉིས་སུ་འདུས་པ་ལས་དང་པོ་ནི།  མདོ་སྡེ་ས་བཅུ་པར།  དུ་བ་ལས་ནི་མེར་ཤེས་དང་། །ཆུ་སྐྱར་ལས་ནི་ཆུར་ཤེས་ལྟར། །བྱང་
ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་གསུངས་པའི་རིགས་མཚན་མ་ལས་ཤེས་ཚུལ་ནི།  འཇུག་པ་ལས།  སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་
དུ་འབྱུང་། །རབ་ཏུ་དགའ་བ་ལས་བྱུང་མཆི་མས་མིག་རླན་ཞིང་། །ལུས་ཀྱི་བ་སྤུ་ལྡང་བར་གྱུར་པ་གང་ཡིན་པ། །དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །དེ་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། །དེ་ལ་དམ་པའི་དོན་གྱི་
བདེན་པ་བསྟན་པར་བྱ། །ཞེས་པ་ལྟར་རོ། །དེ་ལ་ནི་དང་པོ་ཉིད་ནས་མཚན་ཉིད་གཏན་འབེབས་དང་།  སྒྲུབ་པ་ཉམས་ལེན་གྱི་ཚུལ་གྱིས་དོན་དམ་པའི་བདེན་པ་བསྟན་པར་བྱ་སྟེ།  དེ་ལ་དེའི་རྗེས་སུ་འགྲོ་བའི་ཡོན་ཏན་འབྱུང་བའི་ཕྱིར་
རོ། །གཉིས་པ་གྲུབ་མཐས་བློ་ཁ་བསྒྱུར་བ་ལ།  སྤྱོད་འཇུག་ལས།  རྣལ་འབྱོར་པ་ཡང་བློ་ཁྱད་ཀྱིས། །གོང་མ་གོང་མ་རྣམས་ཀྱིས་གནོད། །ཅེས་གསུངས་པ་ལྟར།  ནང་པ་སངས་རྒྱས་པའི་གྲུབ་མཐའ་སྨྲ་བ་བཞི་པོ་རྣམས་འོག་
མ་འོག་མའི་དོན་དམ་གྱི་འདོད་ཚུལ་ལ།  གོང་མ་གོང་མས་གནོད་བྱེད་བརྗོད་ནས་གྲུབ་མཐའ་གོང་མ་ལ་སྦྱོར་བ་དང་།  འཆད་པ་པོ་དབུ་མ་པ་ཁོ་ནས་རང་གཞན་གྱི་གྲུབ་མཐའ་སྨྲ་བའི་དངོས་སྨྲ་བ་རྣམས་ལ།  གོང་མ་གོང་མའི་གནོད་

བྱེད་བརྗོད་ནས་མཐར་དབུ་མའི་གྲུབ་མཐའ་ལ་སྦྱོར་བ་དང་།  ཡང་དབུ་མ་པས་དེ་དག་ལ་རང་ལུགས་ཀྱི་གནོད་བྱེད་བརྗོད་པའི་སྒོ་ནས་མཐར་ཐུག་དབུ་མའི་གྲུབ་མཐའ་ལ་སྦྱོར་བ་གསུམ་ཡོད་པ་ལས།  དང་པོ་ནི།  རང་རང་གི་གཞུང་ན་
གསལ།  གཉིས་པ་ནི།  དབུ་མའི་གཞུང་ལུགས་ཉིད་ལས།  ཡོད་ན་མི་རྟག་པས་ཁྱབ་པའི་མདོ་སྡེ་པའི་གྲུབ་མཐས་འདུས་མ་བྱས་དངོས་པོར་ཡོད་པའི་བྱེ་བྲག་ཏུ་སྨྲ་བའི་གྲུབ་མཐའ་དགག །དྲུག་གི་ཅིག་ཅར་སྦྱར་བའི་སེམས་ཙམ་པའི་
རིགས་པས་མདོ་སྡེ་པ་རྡུལ་ཕྲན་བདེན་གྲུབ་ཏུ་འདོད་པ་དགག །གཅིག་དུ་བྲལ་གྱི་རྟགས་ཀྱིས་སེམས་ཙམ་པ་སེམས་བདེན་གྲུབ་ཏུ་འདོད་པ་འགོག་པར་གསུངས་པ་ལྟ་བུའོ། །གསུམ་པ་ནི།  གྲངས་ཅན་པ་བདག་སྐྱེ་ཁས་བླངས་པ་ལ་
འགལ་བ་བརྗོད་པའི་ཐལ་འགྱུར་དང་།  རང་སྡེ་དངོས་སྨྲ་བ་རྣམས་གཞན་སྐྱེ་ཁས་བླངས་པ་ལ་རྒྱུ་མཚན་མཚུངས་པའི་མགོ་སྙོམས་དང་།  གཅེར་བུ་པ་གཉིས་ཀ་ལས་སྐྱེ་བ་ཁས་བླངས་པ་ལ།  དེ་གཉིས་ཀའི་གནོད་བྱེད་དང་།  
རྒྱང་འཕེན་པ་རྒྱུ་མེད་ལས་སྐྱེ་བ་ཁས་བླངས་པ་ལ།  རྒྱུ་མཚན་མཚུངས་པའི་མགོ་སྙོམས་སོགས་བརྗོད་པའི་སྒོ་ནས་སྐྱེ་མེད་རྟོགས་པ་ལ་འགོད་པ་ལྟ་བུའོ། །མདོར་ན་གྲུབ་མཐའ་སྨྲ་བའི་དངོས་སྨྲ་བ་ཐམས་ཅད་དགག་སྒྲུབ་ཀྱི་སྒོ་ནས་དབུ་
མའི་དེ་ཁོ་ན་ཉིད་ཉན་པོར་རུང་བར་ཤེས་པར་བྱའོ། །ཉན་པ་པོའི་རྣམ་གཞག་ཚུལ་འདི་ལྟ་བུ་མ་ཤེས་ན།  གཞུང་ལས།  ཉན་པ་པོ་ཐེག་ཆེན་གྱི་རིགས་སད་པ་དགོས་པར་གསུངས་པ་དང་།  དགག་སྒྲུབ་ཐམས་ཅད་གྲུབ་མཐའ་ལ་ཞུགས་པ་ཁོ་ན་

ལ་བྱེད་པ་དང་།  གྲུབ་མཐས་བློ་མ་བསྒྱུར་བའི་དབུ་མའི་ལྟ་བ་ཉན་པར་འདོད་པ་དུ་མ་ཡོད་པ་འདི་དག་ཅི་ལྟ་བུ་ཞིག་ཡིན་སྙམ་དུ་འགྲོན་པོ་ཕྱོགས་སླད་པ་ལྟ་བུར་གྱུར་པ་དག་མཐོང་ནས་དེ་དག་ལ་བརྩེ་བའི་སྒོ་ནས་
བཤད་པའོ། །བཞི་པ་ལ་སྦྱོར་བ་དང་།  དངོས་གཞི་དང་།  རྗེས་གསུམ་ལས་དང་པོ་ལ།  འདུ་ཤེས་ནི་རང་ཉིད་ལ་ནད་པའི་འདུ་ཤེས།  འཆད་པ་པོ་ལ་སྨན་པའི་འདུ་ཤེས།  ཆོས་ལ་སྨན་གྱི་འདུ་ཤེས།  ནན་ཏན་ཉམས་སུ་ལེན་པ་ལ་ནད་གསོ་
བའི་འདུ་ཤེས་དང་།  ཀུན་སློང་ནི།  ཐེག་ཆེན་སེམས་བསྐྱེད་ཀྱིས་ཀུན་ནས་སློང་བར་བྱའོ། །གཉིས་པ་ནི།  སྣོད་ཁ་སྦུབ་ལྟ་བུ་རྣ་བ་མི་གཏོད་པ་དང་།  སྣོད་ཞབས་རྡོལ་ལྟ་བུ་རྣ་བ་གཏད་ཀྱང་དྲན་ཤེས་བཞིན་གྱིས་མི་སྐྱོང་བ་དང་།  སྣོད་
དུག་ཅན་ལྟ་བུ་དྲན་ཤེས་བཞིན་གྱིས་བསྐྱངས་ཀྱང་ཆགས་སྡང་དང་ཟང་ཟིང་གིས་གཡེངས་ནས་ཐར་པའི་རྒྱུར་མི་འགྱུར་བ་དག་སྤངས་ནས་ཚུལ་བཞིན་དུ་རྟག་པར་དྲན་ཤེས་བཞིན་གྱིས་བསྐྱངས་ནས་ཐར་པའི་རྒྱུར་འགྱུར་བར་བྱའོ།  གསུམ་
པ་ནི།  འཁོར་གསུམ་མི་དམིགས་པའི་ཤེས་རབ་ཀྱིས་རྫོགས་པའི་བྱང་ཆུབ་ཏུ་བསྔོ་བའོ། །ལྔ་པ་ནི།  དགེ་བའི་བཤེས་གཉེན་གཙང་ནག་པས་འདི་ལྟར་བཤད་དེ།  དེ་ལ་རེ་ཞིག་ཆོས་ཁྱད་པར་དུ་འཕགས་པ་དེ་སྟོན་པའི་གང་ཟག་ནི་
འདིའི་དོན་ཇི་ལྟ་བར་མི་ཤེས་པ་དང་།  སྤོབས་པ་ཞན་པ་དང་ཟང་ཟིང་གཉེར་བ་དག་གིས་གྱ་ཚོམ་དུ་མི་བྱ་སྟེ།  གཞན་ལ་མི་ཕན་ཞིང་རང་ཉིད་རྨོངས་པས་ཆོས་ལས་འདའ་བ་དང་།  གཞན་གྱིས་བརྩད་ན་སྤོབས་པ་གཏུགས་པས་ཡིད་

འབྱུང་།  ཆོས་ཟབ་མོ་བཙོངས་པའི་སྡིག་ལྕི་བས་གོས་པར་འགྱུར་པའི་ཕྱིར་རོ། །དེ་ལྟ་ནའང་མདོ་སྡེ་དེ་དང་དེ་ལས་ཆོས་ལོག་པ་དང་ཟང་ཟིང་གི་ཕྱིར་སྟོན་པའི་ཉེས་པ་མི་ཟད་པ་གསུངས་པ་ཡིན་ནོ། །འོན་ཀྱང་ཆོས་འདི་སྟོན་པའི་དགེ་བའི་
བཤེས་གཉེན་ནི་ཇི་སྐད་བརྗོད་པའི་སྒྲུབ་བྱེད་ཀྱིས་འདིའི་དོན་ཇི་ལྟ་བར་རྟོགས་པས་ཤེས་བྱའི་ཆོས་དང་སངས་རྒྱས་ཀྱི་གསུང་ཐམས་ཅད་སྟོང་པ་ཉིད་ལ་འབབ་པར་ཤེས་པ་དང་།  དམིགས་པ་མེད་པའི་བྱང་ཆུབ་སེམས་ཀྱི་སྤྱོད་པ་དང་། 
ཐབས་ལ་མཁས་པའི་བརྩོན་འགྲུས་ཀྱིས་གདུལ་བྱ་ཐེག་པ་ཆེན་པོ་ལ་སྦྱོར་བར་བྱེད་པ་སྟེ།  ཇི་སྐད་དུ།  རྒྱལ་བའི་ཡུམ་ལས།  བྱང་ཆུབ་སེམས་དཔའི་དགེ་བའི་བཤེས་གཉེན་ནི་དེ་མི་དམིགས་པའི་ཚུལ་གྱིས་ཆོས་སྟོན་ཅིང་དགེ་བའི་
རྩ་བ་ཐམས་ཅད་ཀྱང་རྣམ་པ་ཐམས་ཅད་མཁྱེན་པ་ཉིད་དུ་བསྔོར་འཇུག་པ་ཞེས་འབྱུང་བ་ཡིན་ནོ། །ཆོས་བསྟན་པའི་ཡུལ་ཡང་སུ་ཡང་རུང་བ་ལ་མ་ཡིན་ཏེ།  རིགས་གཞན་དང་ཐེག་པ་ཆེན་པོ་ལ་གསར་དུ་ཞུགས་པ་དག་གིས་ཐོས་ན་སྐྲག་ཅིང་
མ་དད་པས་གཞན་ཕུང་བ་དང་།  བརྙས་ཤིང་དོན་དུ་མ་གྱུར་བས་ཆུད་ཟོས་པ་དང་།  བྱ་བ་མ་ཡིན་པ་བྱས་པ་ཉིད་ཀྱིས་བདག་ཉིད་ལ་ཉེས་པར་འགྱུར་བའི་ཕྱིར་རོ། །དེ་ལྟར་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཡོངས་སུ་མ་སྦྱངས་པ་རྣམས་ཀྱི་མདུན་དུ་
བསྟན་པར་མི་བྱའོ། །ཞེས་པ་དང་།  བསྟན་ན་རྩ་བའི་ལྟུང་བ་ཉིད་དང་།  བདུད་རྩི་དུག་ཏུ་འགྱུར་བ་དང་།  སེང་གེའི་འོ་མ་ཁམ་སའི་སྣོད་དུ་བླུགས་པ་ལྟར་འགྱུར་བ་ལ་སོགས་པའི་ཉེས་པ་དུ་མར་གསུངས་པ་ཡིན་ནོ། །མདོ་འགའ་ལས་མ་དད་

པ་རྣམས་ཀྱི་རྣ་བར་ཡང་བསྒྲག་པར་གསུངས་པ་ནི་དེའི་ཉེས་པ་ལྕི་བ་ལས་སྐྱོབ་པའི་ཐབས་དེ་ཉིད་དུ་གཟིགས་པ་ཡིན་གྱི་ཐམས་ཅད་དུ་ནི་མ་ཡིན་ཏེ།  སྤྱིར་བཀག་པའི་ཕྱིར་རོ། །འོན་ཀྱང་ཐེག་པ་ཆེན་པོའི་རིགས་ཅན་
རྗེས་སུ་མཐུན་པའི་དགེ་ཚོགས་ཀྱིས་རྒྱུད་སྦྱངས་པ་སྔོན་དུ་སོང་བས་འདི་ཐོས་ན་དད་པའི་རྣམ་འགྱུར་ལ་སོགས་པ་འབྲས་བུའི་རྟགས་དང་ལྡན་པའམ།  བདག་ཉིད་ཀྱིས་སྨིན་པར་བྱ་བའི་རིམ་པ་ཤེས་པར་བྱ་བ་ཉིད་དུ་ལུང་དག་ལས་བཤད་དོ། །
དེས་དེ་ལ་བསྟན་པའི་གནས་སྐབས་ནི་འཆད་པོ་དང་ཉན་པོ་དག་ཆོས་འདིར་སྤྲོ་ཞིང་མཐུན་པས་བསམ་པ་དགེ་བ་དང་།  ཟས་སྐོམ་ལ་སོགས་པ་མཐུན་རྐྱེན་ཚོགས་པ་དང་།  གེགས་མེད་པ་སྟེ་དེས་ཆོས་ཟབ་མོ་ལ་བརྟེན་པའི་སྒྲིབ་པ་དང་།  བདུད་ཀྱི་
ལས་ཇི་ལྟར་འབྱུང་བ་རྣམས་ཤེས་པར་བྱ་སྟེ།  ཕྱོགས་བཅུའི་སངས་རྒྱས་ལ་གསོལ་བ་བཏབ་ཅིང་བརྩོན་འགྲུས་བསྐྱེད་པས་ཇི་ལྟར་བྱས་ན་དེ་དག་མི་འབྱུང་ཞིང་དོན་ཆེ་བར་འགྱུར་བའི་བསམ་པ་དང་།  སྦྱོར་བས་བསྟན་པར་བྱའོ། །ཞེས་
གསུངས་སོ། །དེ་དག་གིས་ནི་བཤད་པ་ལ་འཇུག་པའི་ཡན་ལག་བཤད་ཟིན་ཏོ། །གཉིས་པ་བཤད་བྱའི་ཆོས་ཀྱི་ཆེ་བ་བརྗོད་པ་ལ་གསུམ་སྟེ།  དབུ་མའི་ཆེ་བ་སྤྱིར་བརྗོད།  གཞི་དབུ་མ་བྱེ་བྲག་ཏུ་བསྔགས།  དཔེའི་སྒོ་ནས་གསུམ་
ཆར་བསྔགས་པའོ། །དང་པོ་ནི།  ཐེག་པ་ཆེན་པོའི་དབུ་མ་ནི།  རང་བཞིན་དང་།  སྒྲུབ་བྱེད་དང་།  དགོས་པའི་ཁྱད་པར་གསུམ་གྱིས་ཆོས་གཞན་ལས་མཆོག་ཏུ་གྱུར་པ་ཡིན་ཏེ།  དེ་ལ་རང་བཞིན་ཕུན་སུམ་ཚོགས་པ་ནི་སངས་

རྒྱས་རྣམས་ཀྱིས་བརྡར་བཏགས་པའི་དབུ་མ་ཞེས་པའི་མཚན་གྱི་དོན།  མཐའ་དང་བྲལ་བ་དང་།  མཐར་ཐུག་པ་དང་།  རྗེས་སུ་འབྲེལ་བའི་ཡོན་ཏན་གསུམ་ལས།  དང་པོ་མཐའ་དང་བྲལ་བ་འཇུག་པའི་ཡུལ་ཡང་གསུམ་སྟེ། 
གཞི་དབུ་མར་བརྗོད་པས་བདེན་པ་གཉིས་པོ་དག་ཕན་ཚུན་དང་སོ་སོ་ལ་ལྟོས་ནས་ཡོད་མེད་རྟག་ཆད་ཀྱི་མཐའ་དང་བྲལ་བ་དང་།  ལམ་དབུ་མར་བརྗོད་པས་ཐབས་ཤེས་རབ་གཉིས་པོ་དེ་སྒྲོ་འདོགས་དང་སྐུར་བའི་མཐའ་དང་བྲལ་བ་དང་།  
འབྲས་བུ་དབུ་མར་བརྗོད་པས་མི་གནས་པའི་མྱ་ངན་ལས་འདས་པ་ནི།  སྲིད་པ་དང་ཞི་བའི་མཐའ་གཉིས་དང་བྲལ་བའི་ཕྱིར་རོ། །མཐར་ཐུག་པ་འཇུག་པའི་ཡུལ་ཡང་གསུམ་ལས།  བདེན་པ་གཉིས་པོ་ནི་གཞིའི་མཐར་ཐུག་
ཡིན་ཏེ།  ཤེས་བྱའི་ལུས་ཐམས་ཅད་ལ་ཁྱབ་པའི་ཆོས་ཅན་དང་ཆོས་ཉིད་ཡིན་པས་དངོས་པོའི་ལུས་ཉིད་དང་།  རྟོགས་པས་སྒྲོ་སྐུར་གྱི་མཐའ་ཟད་པར་སྤོང་བས་ཤེས་བྱའི་གནས་ཉིད་དང་།  དེ་ལ་འཁྲུལ་མ་འཁྲུལ་གྱིས་ཉོན་མོངས་
དང་རྣམ་བྱང་དུ་འགྱུར་བས་ངེས་ལེགས་ཀྱི་དམིགས་པ་ཡིན་པའི་ཕྱིར་རོ། །ཐབས་ཤེས་རབ་གཉིས་ནི་ལམ་གྱི་མཐར་ཐུག་པ་ཡིན་ཏེ།  དུས་གསུམ་གྱི་སངས་རྒྱས་ཐམས་ཅད་གཤེགས་ཤིང་རྗེས་སུ་གཤེགས་པའི་ཤུལ་ཡིན་པ་དང་།  
ཇི་སྐད་འཆད་པའི་འབྲས་བུ་འགྲུབ་པ་ལ་དགོས་ཤིང་ཚང་བས་ངེས་པའི་རྒྱུ་ཡིན་པ་དང་།  མ་མཐོང་བའི་གཡང་ས་མེད་ཅིང་ཉམས་སུ་འབབ་པས་འཇུག་པ་བདེ་བའི་སྒོ་ཡིན་པའི་ཕྱིར་རོ། །མི་གནས་པའི་མྱ་ངན་ལས་འདས་པ་ནི་འབྲས་

བུ་རྣམས་ཀྱི་མཐར་ཐུག་པ་ཡིན་ཏེ།  བདག་གི་དོན་གྲུབ་པ་དང་།  གཞན་གྱི་དོན་བྱེད་པས་སྐྱེས་བུ་ཆེན་པོ་རྣམས་ཀྱི་གཉེར་བྱའི་དོན་ཚང་བ་དང་།  སྤངས་རྟོགས་ཡོངས་སུ་རྫོགས་པས་དེ་ལས་ལྷག་པའི་དོན་མེད་
པ་དང་།  འདས་པའི་ལམ་གྱིས་ཐོབ་པས་སླར་ལྡོག་པ་མེད་པར་སོན་པའི་ཕྱིར་རོ། །གསུམ་པ་དེ་དག་རྗེས་སུ་འབྲེལ་བ་ནི།  གཞི་ལམ་འབྲས་བུ་གསུམ་པོ་དེ་དག་ཕན་ཚུན་ངེས་པས་འབྲེལ་བ་དང་།  དགོས་པ་ཚང་བས་འཚམ་པ་དང་། 
ལག་རྗེས་མ་འཁྲུལ་བས་མཐུན་པའི་ཕྱིར་རོ། །གཉིས་པ་སྒྲུབ་བྱེད་ཕུན་སུམ་ཚོགས་པ་ནི།  རང་བཞིན་ཕུན་སུམ་ཚོགས་པའི་དོན་ངེས་པར་མི་ནུས་སོ་སྙམ་ན་དེ་དག་ངེས་པར་བྱ་བ་ལ་དངོས་པོའི་རིགས་པ་དང་།  ཡིད་ཆེས་པའི་ལུང་དང་། 
བླ་མའི་མན་ངག་གསུམ་ཡོད་པས་ངེས་པར་ནུས་ཏེ།  རིགས་པས་ནི་ཆོས་ཀྱི་རྗེས་སུ་འབྲང་བ་དག་ངེས་པར་བྱེད།  ལུང་གིས་ནི་དད་པའི་རྗེས་སུ་འབྲང་བ་དག་དད་པར་བྱེད།  མན་ངག་གིས་དེ་གཉིས་ཀས་དོན་བདེ་བླག་ཏུ་རྟོགས་པར་
བྱེད།  ཡང་རིགས་པས་ནི་དབུ་མའི་གཞི་དང་ལྟ་བ་ངེས་པར་བྱེད།  ལུང་གིས་འབྲས་བུ་དང་སྤོང་བ་ངེས་པར་བྱེད།  མན་ངག་གིས་ལམ་གྱི་ཉམས་ལེན་ངེས་པར་བྱེད་པས་གཞུང་གཞན་ལས་ཁྱད་པར་དུ་འགྱུར་བའི་ཕྱིར་རོ། །གསུམ་པ་
དགོས་པ་ཕུན་སུམ་ཚོགས་པ་ལ་དགོས་པའི་ངོ་བོ་དང་།  དེ་རྙེད་པར་དཀའ་བ་དང་།  དེ་བསྒྲུབ་པར་ནུས་པ་གསུམ་ལས།  དང་པོ་ནི།  དོན་དེ་དག་སྒྲུབ་བྱེད་དེ་དག་གིས་འགྲུབ་པར་གཞུང་དབུ་མས་བསྟན་པ་ལས་ཐོབ་པའི་ཕན་ཡོན་ཏེ། 

 དེའང་གསུམ་ལས།  རེ་ཞིག་འདི་ཐོས་པ་ཙམ་གྱིས་ཐོབ་པ་ནི།  ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཐོས་ནས་སྔང༷་པ་དང་ཉེས་པས་སྨྲ་བ་ལ་སོགས་པ་ཉེས་པར་སྤྱད་པས་ཀྱང་བྱང་ཆུབ་ཀྱི་རྒྱུ་ཡོངས་སུ་འཛིན་པ་དང་།  དད་པ་དང་མཆོད་པ་དང་།  
འདོན་པ་ལ་སོགས་ལེགས་པར་སྤྱད་པའི་བསོད་ནམས་གཞན་བས་ཆེ་བ་དང་།  དོན་ལ་ཐེ་ཚོམ་ཞུགས་པས་ཀྱང་འཁོར་བའི་རྒྱུ་ལ་གནོད་ཅིང་ལམ་དུ་ཆུད་པས་གཞན་ལ་ཡུན་རིང་སྤྱད་པ་བས་དོན་ཆེ་བའི་ཕྱིར་རོ། །འདིའི་རང་བཞིན་རྟོགས་པས་
ཐོབ་པའི་ཕན་ཡོན་ནི་ཇི་སྐད་བརྗོད་པའི་སྒྲུབ་བྱེད་དག་གིས་དབུ་མ་གསུམ་གྱི་རང་བཞིན་ཇི་ལྟ་བར་རྟོགས་ན་དངོས་པོ་ཐམས་ཅད་ཀྱི་ལུགས་དང་སངས་རྒྱས་ཐམས་ཅད་ཀྱི་ལམ་དང་བསྟན་པ་ཐམས་ཅད་ཀྱི་དོན་ཤེས་པས་རང་གིས་ཡང་དག་པའི་
དོན་རྟོགས་པ་དང་།  གཉེན་པོ་ཐོབ་པ་དང་།  སྨྲ་བ་རྣམས་ཀྱི་མཆོག་ཏུ་གྱུར་པའང་ཡིན་ཏེ།  གནས་གསུམ་ལ་གཞན་གྱི་ཀླན་ཀ་བདེ་བླག་ཏུ་སྤོང་བ་དང་།  མཐའ་གཉིས་ལ་ཞེན་པ་རྣམས་བརྩེ་བས་ཚར་བཅད་པ་དང་རྗེས་སུ་འཛིན་པའི་སྒོ་
ནས་གཞུང་ལུགས་ངན་པ་འཇིག་པར་བྱེད་པའོ། །འདི་ལ་ལེགས་པར་ཞུགས་པས་ཐོབ་པ་ནི་ལམ་ཉིད་ཀྱི་དུས་ནའང་རྒྱུའི་མཐུས་སེམས་ཅན་སྨིན་པ་དང་སངས་རྒྱས་ཀྱི་ཞིང་སྦྱོང་བ་དང་དམ་པའི་ཆོས་འཛིན་པ་ལ་སོགས་པ་ཡོན་ཏན་རྒྱ་ཆེན་པོ་ལ་
སྤྱོད་པའོ། །དགོས་པ་དེ་རྙེད་དཀའ་བ་ནི།  དེ་ལྟ་བུའི་སྟོན་པ་འབྱུང་བ་དཀོན་པ་དང་།  བསྟན་པ་འཇིག་རྟེན་པའི་བློ་དང་མི་འཕྲོད་པ་དང་། ཆོས་འདི་ལ་མོས་པ་ཙམ་ཡང་དག་པའི་ཚོགས་མང་པོ་ལ་ལྟོས་པའི་ཕྱིར།  ཡིད་བཞིན་གྱི་ནོར་

བུ་ལྟར་དཀོན་པ་ཡིན་ཏེ།  དེ་ཉིད་ཀྱིས་ན་སྐྱེ་བོ་མཁས་པ་རྣམས་ཀྱིས་ཀྱང་ཆོས་འདིའི་དོན་ལ་བློ་མ་ཕྱོགས་ཤིང་འདིར་སྤྱོད་པ་ལ་ཞུགས་པ་དག་གིས་ཀྱང་འདི་ཇི་ལྟ་བ་མ་རྟོགས་པར་སྣང་བས་གཞུང་གི་ཁྱད་པར་འདི་ཟློས་པའང་
མ་ཡིན་ནོ། །གསུམ་པ་བསྒྲུབ་པར་ནུས་པ་ནི།  དེ་ལྟ་ན་ཡང་དགོས་པ་དེ་འཇོག་པོའི་གཙུག་རྒྱན་གྱི་ནོར་བུ་ལྟར་བསྒྲུབ་པར་མི་ནུས་པ་དག་མ་ཡིན་ཏེ།  དེང་སོང་སྐལ་བ་དང་ལྡན་པའི་སྐྱེ་བོ་ཡོད་ཅིང་གཞུང་འདིས་གསལ་བར་འཆད་པའི་ཕྱིར་
རོ། །གཉིས་པ་གཞི་དབུ་མ་བྱེ་བྲག་ཏུ་བསྔགས་པ་ནི་གསུང་རབ་ཐམས་ཅད་ཀྱི་བརྗོད་བྱ་ཡིན་པ་དང་།  ཤེས་བྱ་ཐམས་ཅད་ཀྱི་གནས་ལུགས་ཡིན་པ་དང་།  དེ་རྟོགས་པ་ཕན་བདེ་ཐམས་ཅད་ཀྱི་གནས་ཡིན་པ་དང་གསུམ་གྱིས་ཤེས་པར་བྱ་བ་
ལས།  དང་པོ་ནི།  གཞི་དབུ་མ་བདེན་པ་གཉིས་པོ་ནི་གསུང་རབ་ཐམས་ཅད་ཀྱི་བརྗོད་བྱ་ཡིན་ཏེ།  གསུང་རབ་ཐམས་ཅད་ནི་ངེས་དོན་གྱི་གསུང་རབ་དང་དྲང་དོན་གྱི་གསུང་རབ་གཉིས་སུ་འདུས་ཤིང་།  ངེས་དོན་གྱི་གསུང་རབ་ནི་བརྗོད་བྱ་དོན་དམ་
པའི་བདེན་པ་སྟོན་པ་དང་།  དྲང་དོན་གྱི་གསུང་རབ་ནི་བརྗོད་བྱ་ཀུན་རྫོབ་ཀྱི་བདེན་པ་སྟོན་པའི་ཕྱིར་ཏེ།  ཏིང་ངེ་འཛིན་རྒྱལ་པོ་ལས། སྟོང་པ་བདེ་བར་གཤེགས་པས་བསྟན་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་སེམས་
ཅན་གང་ཟག་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་གསུངས་སོ། །དེ་ལ་བརྗོད་བྱ་བདེན་གཉིས་ཤེས་མི་ཤེས་ཀྱིས་གསུང་རབ་ལ་མི་རྨོངས་པ་དང་རྨོངས་པར་འགྱུར་བ་ཡིན་ཏེ།  བདེན་གཉིས་ལས།  བདེན་གཉིས་རྣམ་དབྱེ་

ཤེས་པ་དག །ཐུབ་པའི་བཀའ་ལ་མི་རྨོངས་ཏེ། །དེ་དག་མ་ལུས་ཚོགས་བསགས་ནས། །ཕུན་ཚོགས་ཕ་རོལ་འགྲོ་བར་འགྱུར། །ཞེས་པ་དང་།  རྩ་བ་ལས།  གང་དག་བདེན་པ་འདི་གཉིས་ཀྱི། །རྣམ་དབྱེ་རྣམ་པར་མི་ཤེས་པ། །དེ་
དག་སངས་རྒྱས་བསྟན་པ་ཡི། །ཟབ་མོའི་དེ་ཉིད་རྣམ་མི་ཤེས། །ཞེས་གསུངས་པའི་ཕྱིར་རོ། །གཉིས་པ་ནི།  ཤེས་བྱའི་ཆོས་རྣམས་ཐམས་ཅད་དཔྱད་ན་བདེན་བརྫུན་གང་དུ་ཡང་མ་གྲུབ་པའི་སྟོང་ཉིད་ཡིན་ཞིང་།  མ་དཔྱད་ཐ་སྙད་
དུ་བརྫུན་སྣང་རྟེན་འབྱུང་ཡིན་པ་དེ་སུས་ཀྱང་གཞན་དུ་བཟློག་པར་མི་ནུས་པ་ཡིན་པས་ན།  བདེན་གཉིས་ཟུང་དུ་འཇུག་པ་ཤེས་བྱ་ཐམས་ཅད་ཀྱི་གནས་ལུགས་ཡིན་ཏེ།  ཡུམ་བར་མ་ལས།  མཚན་ཉིད་འདི་དག་ལྷ་དང་མི་དང་ལྷ་མ་ཡིན་
དང་བཅས་པའི་འཇིག་རྟེན་གྱིས་དཀྲུག་པར་མི་ནུས་སོ། །ཞེས་གསུངས་སོ། །གསུམ་པ་ནི།  བདེན་པ་གཉིས་ཀྱི་དོན་ལེགས་པར་རྟོགས་པ་ནི།  སྤྱིར་འཕགས་པ་གསུམ་གྱི་ཕན་བདེ་བསྐྲུན་པའི་ཡུམ་ཡིན་ཞིང་།  བྱེ་བྲག་ཏུ་དུས་གསུམ་གྱི་སངས་རྒྱས་ཀྱི་ཡུམ་
ཡིན་ཏེ།  ཤེར་ཕྱིན་གྱི་བསྟོད་པ་ལས།  སངས་རྒྱས་རང་སངས་རྒྱས་རྣམས་དང་། །ཉན་ཐོས་རྣམས་ཀྱིས་ངེས་བསྟེན་མ། །ཁྱོད་ཉིད་གཅིག་པུ་ཐར་པའི་ལམ། །དེ་ལྟར་གཞན་དག་མེད་པར་ངེས། །ཞེས་དང་།  གང་སླད་སངས་རྒྱས་འཇིག་རྟེན་གཙོ། །ཐུགས་རྗེ་
ཅན་རྣམས་ཁྱོད་ཀྱི་སྲས། །དེ་ཡི་སླད་དུ་དགེ་མ་ཁྱོད། །སེམས་ཅན་ཀུན་གྱི་ཕྱི་མོ་ལགས། །ཞེས་གསུངས་སོ། །གསུམ་པ་གསུམ་ཆར་དཔེའི་སྒོ་ནས་བསྔགས་པ་ནི་གཞི་དབུ་མ་ནམ་མཁའ་དང་ཆོས་མཚུངས་པ།  ལམ་དབུ་མ་

ཤིང་རྟ་དང་ཆོས་མཚུངས་པ།  འབྲས་བུ་དབུ་མ་ཡིད་བཞིན་གྱི་ནོར་བུ་དང་ཆོས་མཚུངས་པ་གསུམ་གྱིས་ཤེས་པར་བྱ་བ་ལས།  དང་པོ་ནི།  དཔེར་ན་ནམ་མཁའ་ནི་ཁྱབ་ཅིང་རང་བཞིན་མེད་ལ་གོ་འབྱེད་པ་ལྟར།  གཞི་
དབུ་མ་བདེན་གཉིས་ཀྱང་ཆོས་ཐམས་ཅད་ལ་ཁྱབ་ཅིང་།  ཀུན་རྫོབ་སྣང་བ་ལ་བདེན་པའི་རང་བཞིན་མེད།  དོན་དམ་སྣང་མེད་ལ་བདེན་བརྫུན་གཉིས་ཀའི་རང་བཞིན་མེད་ཅིང་།  བདེན་གཉིས་མ་རིག་པས་འཁོར་བར་གོ་སྐབས་འབྱེད་ལ།  
བདེན་གཉིས་རིག་པའི་ཡུམ་གྱིས་ཞི་བ་ལམ་ལྔར་འཇུག་པ་ཡིན་ཏེ།  དེ་གཉིས་ཀ་ལ་དགོངས་ནས་རིམ་པ་ལྟར་འཕགས་པ་སྡུད་པ་ལས།  སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། །དེ་ཀུན་མ་རིག་ལས་བྱུང་བདེ་བར་གཤེགས་
པས་གསུངས། །ཞེས་པ་དང་།  ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང་། །ཞེས་གསུངས་པ་བཞིན་ནོ། །གཉིས་པ་ནི།  ཤིང་རྟ་བརྟན།  བདེ།  མགྱོགས་པ་ལྟར། 
ལམ་ཚོགས་གཉིས་ཀྱང་སྲིད་ཞིར་མི་ལྟུང་བས་བརྟན་ཞིང་།  སྡུག་བསྔལ་དང་གནོད་པ་མེད་པས་བདེ་ལ།  མྱུར་དུ་སངས་རྒྱ་བས་མགྱོགས་པ་ཡིན་ཏེ།  དེ་དག་ལ་དགོངས་ནས་རིམ་པ་ལྟར།  འཕགས་པ་སྡུད་པ་ལས།  ཁམས་
གསུམ་ཡང་དག་འདས་ལ་རྣམ་པར་གྲོལ་བའང་མིན། །ཞེས་པ་དང་།  སྤྱོད་འཇུག་ལས།  སྡིག་པ་སྤོང་ཕྱིར་སྡུག་བསྔལ་མེད། །མཁས་པའི་ཕྱིར་ན་མི་དགའ་མེད། །ཅེས་པ་དང་།  འཕགས་པ་སྡུད་པ་ལས།  ཟིལ་གྱིས་མི་

གནོན་རྒྱལ་བའི་བྱང་ཆུབ་མྱུར་དུ་ཐོབ། །ཅེས་གསུངས་པའི་ཕྱིར་རོ། །གསུམ་པ་ནི།  ཡིད་བཞིན་གྱི་ནོར་བུ་རིན་པོ་ཆེ་དཀོན་ལ་ཕན་འདོགས་ཆེ།  རྣམ་རྟོག་མེད་པ་ལྟར།  འབྲས་བུ་དབུ་མ་དོན་གཉིས་ཕུན་སུམ་ཚོགས་པའི་སངས་རྒྱས་ཀྱང་འཇིག་
རྟེན་དུ་བྱོན་པ་ཤིན་ཏུ་དཀོན། བྱོན་ན་ཀུན་ལ་ཆེས་ཆེར་ཕན་ལ།  རྣམ་རྟོག་ཡང་མི་མངའ་བ་སྟེ།  རྒྱུད་བླ་མ་ལས།  འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །ཅེས་པ་དང་། 
ཐེག་བསྡུས་ལས།  ཇི་ལྟར་ནོར་བུ་སིལ་སྙན་དག །རྟོག་པ་མེད་པར་རང་ལས་འབྱུང་། །དེ་བཞིན་སངས་རྒྱས་ཕྲིན་ལས་དག །རྟོག་པ་མེད་པར་རང་ལས་འབྱུང་། །ཞེས་གསུངས་པའི་ཕྱིར་རོ། །གསུམ་པ་བཤད་བྱ་དང་འཆད་བྱེད་
ཀྱི་རབ་ཏུ་དབྱེ་བ་ལ་གཉིས་ཏེ།  བཤད་བྱ་དབུ་མའི་རབ་ཏུ་དབྱེ་བ་དང་།  འཆད་བྱེད་དབུ་མ་པའི་རབ་ཏུ་དབྱེ་བའོ། །དང་པོ་ལ་གང་ལ་དབྱེ་བའི་གཞི།  གང་དབྱེ་བའི་ངོ་བོ་གཉིས་ལས།  དང་པོ་ནི།  སྤྱིར་སངས་རྒྱས་པའི་གྲུབ་མཐའ་སྨྲ་བ་
བཞི་པོ་རང་རང་གི་གྲུབ་མཐའ་དེ་རྟག་ཆད་སྤངས་པའི་དབུ་མར་འདོད་ཅིང་།  དེ་ལ་བརྟེན་ནས་བྱང་ཆུབ་གསུམ་ཐོབ་པར་འདོད་པར་མཚུངས་པས།  དངོས་པོར་སྨྲ་བ་རྣམས་ནི་དབུ་མ་ལ་དབུ་མ་ཞེས་མི་བརྗོད་པ།  ངོ་བོ་ཉིད་མེད་པར་སྨྲ་བ་
ཞེས་བརྗོད་དོ། །དེ་ལ་དངོས་པོར་སྨྲ་བས་རྟག་ཆད་སྤོང་ཚུལ་ལ།  ལས་འབྲས་ལ་རྟག་ཆད་སྤོང་ཚུལ་དང་།  ཤེས་བྱ་སྤྱི་ལ་རྟག་ཆད་སྤོང་ཚུལ་གཉིས་ལས།  དང་པོ་ནི།  འོག་ཀུན་རྫོབ་བདེན་པའི་སྐབས་སུ་འཆད།  ཕྱི་མ་ལ་བྱེ་

བྲག་ཏུ་སྨྲ་བས།  ཤེས་བྱ་གཞི་ལྔས་བསྡུས་པའི་དོན་དམ་བདེན་པ་བདེན་པར་གྲུབ་པས་ཆད་པའི་མཐའ་ལས་གྲོལ།  ཕུང་པོ་ལྔ་ལ་བཏགས་པའི་གང་ཟག་དང་།  རགས་པ་དང་རྒྱུན་ལ་གཞག་པའི་ཆོས་ཀྱིས་
བསྡུས་པའི་ཀུན་རྫོབ་བདེན་པ་བདེན་པར་མེད་པས།  རྟག་པའི་མཐའ་ལས་གྲོལ་ཞེས་འདོད་དོ། །མདོ་སྡེ་པས་ནི་ཤེས་བྱ་གཞི་ལྔའི་ནང་ནས་སྣང་བ་གཟུགས།  གཙོ་བོ་སེམས།  འཁོར་སེམས་བྱུང་གི་གཞི་གསུམ་དོན་དམ་པར་གྲུབ་
པས་ཆད་པའི་མཐའ་ལས་གྲོལ།  ལྡན་པ་མ་ཡིན་པའི་འདུ་བྱེད་དང་།  འདུས་མ་བྱས་ཀྱི་གཞི་གཉིས་དང་།  སྔར་བཤད་པའི་གང་ཟག་དང་ཆོས་བདེན་པར་མེད་པས་རྟག་པའི་མཐའ་ལས་གྲོལ་བར་འདོད་དོ། །སེམས་ཙམ་པས་ནི་
ཆོས་ཉིད་ཡོངས་གྲུབ་དང་།  དེའི་གཞི་གཞན་དབང་རང་གི་མཚན་ཉིད་ཀྱིས་གྲུབ་པས་ཆད་པའི་མཐའ་ལས་གྲོལ།  གཞན་དབང་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཆོས་ཀྱི་བདག་དང་།  ཕུང་པོ་ལ་བཏགས་
པའི་གང་ཟག་བདེན་པར་མེད་པས་རྟག་པའི་མཐའ་ལས་གྲོལ་བར་འདོད་དོ། །དབུ་མ་པས་དེ་ལྟར་དངོས་པོར་སྨྲ་བ་རྣམས་ཀྱིས་རྟག་ཆད་ཇི་ཙམ་སྤངས་ཀྱང་རྟག་ཆད་ཀྱི་མཐར་བཟུང་བ་ལས་མ་འདས་ཏེ།  དངོས་པོ་རང་བཞིན་གྱིས་
གྲུབ་པར་འདོད་པས་རྟག་པའི་མཐའ་ལས་མི་གྲོལ།  སྔར་རང་བཞིན་གྱིས་ཡོད་པ་ཕྱིས་གཏན་མེད་དུ་འགྱུར་བས་ཆད་པའི་མཐའ་ལས་མི་གྲོལ་བའི་ཕྱིར།  ཞེས་བཞེད་དེ།  དབུ་མ་རྩ་བ་ལས།  གང་དག་རང་བཞིན་གྱིས་ཡོད་པ། །

དེ་ནི་མེད་པ་མིན་པས་རྟག །སྔོན་བྱུང་ད་ལྟར་མེད་ཅེས་པ། །དེས་ན་ཆད་པར་ཐལ་བར་འགྱུར། །ཞེས་གསུངས་པའི་ཕྱིར།  དེས་ན་དངོས་པོར་སྨྲ་བ་རྣམས་དང་ཐུན་མོང་མ་ཡིན་པའི་རྟག་ཆད་སྤོང་ཚུལ་སྤྱིར་མང་དུ་ཡོད་ཀྱང་།  གཙོ་བོ་ནི་
རྩོད་ཟློག་ལས།  གང་ཞིག་སྟོང་དང་རྟེན་འབྱུང་དག །དབུ་མའི་ལམ་དུ་དོན་གཅིག་པར། །གསུང་མཆོག་མཚུངས་པ་མེད་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་གསུངས་པ་ལྟར།  རྟེན་ནས་འབྱུང་བ་ཉིད་ཀྱིས་རྟག་
པ་དང་ཆད་པའི་མཐའ་གཉིས་ཀ་ལས་གྲོལ་བས་དབུ་མར་བཞག་ཅིང་།  དབུ་མ་ཞེས་བྱ་བར་གྲུབ་ནའང་མཐའ་ལས་མ་འདས་པས་མཐའ་གང་དུ་ཡང་གྲུབ་པ་མེད་པ་དེ་ནི་སྐབས་འདིར་དབྱེ་གཞི་ཡིན་ནོ། །གཉིས་པ་གང་དབྱེ་བའི་
ངོ་བོ་ལ།  དགག་བྱ་དགག་ཚུལ་གྱི་སྒོ་ནས་དང་།  བགྲོད་བྱ་ཐེག་པའི་སྒོ་ནས་དང་།  བདེན་པ་གཉིས་ཀྱི་སྒོ་ནས་དང་།  ཡུལ་ཅན་གྱི་བློའི་སྒོ་ནས་དང་།  བརྗོད་བྱ་རྗོད་བྱེད་ལ་སོགས་པའི་སྒོ་ནས་དང་།  གང་ཟག་གི་ཆ་རྐྱེན་གྱི་སྒོ་
ནས་དབྱེ་བ་དང་དྲུག་ལས། །དང་པོ་ལ།  དགག་བྱ་རགས་པ་བཀག་པའི་དབུ་མ་དང་།  ཕྲ་བ་བཀག་པའི་དབུ་མ་གཉིས་ལས།  དང་པོ་ནི།  རྡོ་རྗེའི་གཟེགས་མ་དང་།  གཅིག་དུ་བྲལ་ལ་སོགས་པའི་གཏན་ཚིགས་རྣམས་ཀྱིས་
སྣང་བ་བདེན་པར་གྲུབ་པ་བཀག་པས་རྟག་པའི་མཐའ་ལས་གྲོལ།  མ་བརྟགས་མ་དཔྱད་པའི་བློ་ངོར་ཐ་སྙད་དུ་ལས་འབྲས་ལ་སོགས་པ་སྣང་བ་ཙམ་གྲུབ་པས་ཆད་པའི་མཐའ་ལས་གྲོལ་ཏེ།  རིན་ཆེན་ཕྲེང་བ་ལས།  མེད་པ་པ་ནི་ངན་

འགྲོར་འགྲོ། །ཡོད་པ་པ་ནི་བདེ་འགྲོར་འགྲོ། །ཡང་དག་ཇི་བཞིན་ཡོངས་ཤེས་པས། །གཉིས་ལ་མི་བརྟེན་ཐར་པ་ལགས། །ཞེས་གསུངས་སོ། །གཉིས་པ་ནི།  དེ་ལྟར་བདེན་པ་བཀག་ཟིན་
ནས།  བདེན་པར་མེད་པ་དང་།  གཉིས་ཀ་དང་།  གཉིས་ཀ་མ་ཡིན་པའི་མཐའ་ཕྱི་མ་གསུམ་དང་།  བདེན་པས་སྟོང་པའི་ཆོས་ཅན་གྱི་དངོས་པོ་བཏགས་ཡོད་ཙམ་ལའང་མངོན་པར་ཞེན་པ་བཀག་པས་ན།  མཐའ་ཐམས་ཅད་དང་བྲལ་
བས་ན་དབུ་མ་སྟེ།  དབུ་མ་རྩ་བ་ལས།  རྟག་དང་མི་རྟག་ལ་སོགས་བཞི། །ཞི་བ་འདི་ལ་ག་ལ་ཡོད། །མཐའ་དང་མཐའ་མེད་ལ་སོགས་བཞི། །ཞི་བ་འདི་ལ་ག་ལ་ཡོད། །ཅེས་དང་།  ཡེ་ཤེས་སྙིང་པོ་ཀུན་ལས་བཏུས་ལས། 
ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་མིན་པའང་མིན། །མཐའ་བཞི་ལས་གྲོལ་དབུ་མ་པ། །མཁས་པ་རྣམས་ཀྱི་དེ་ཁོ་ན། །ཞེས་གསུངས་པས་སོ། །འདི་ལ་དགག་བྱ་ཕྲ་རགས་སུ་འཇོག་པ་ནི་སྔ་མ་དགག་སླ་ཞིང་
མ་བཀག་ན་འཁོར་བའི་སྡུག་བསྔལ་གྱི་རྒྱུར་འགྱུར་བ་ཡིན་ལ།  ཕྱི་མ་དགག་དཀའ་ཞིང་མ་བཀག་ན་ཐེག་པ་ཆེན་པོའི་བྱང་ཆུབ་ལ་གེགས་བྱེད་པ་ཡིན་གྱི་འཁོར་བའི་སྡུག་བསྔལ་སྤངས་པའི་མྱང་འདས་ཙམ་ལ་གེགས་མི་བྱེད་པའོ། །གཉིས་
པ་ལ།  ཉན་ཐོས་ཀྱི་དང་།  རང་རྒྱལ་གྱི་དང་།  ཐེག་ཆེན་གྱི་བྱང་ཆུབ་ཐོབ་པར་བྱེད་པའི་དབུ་མ་གསུམ་ལས།  དང་པོ་ནི།  ཉན་ཐོས་ཀྱི་བྱང་ཆུབ་ཐོབ་པ་ལ་འཁོར་བས་བསྡུས་པའི་ལས་དང་ཉོན་མོངས་སྤང་དགོས་ཤིང་།  དེ་སྤང་བ་ལ་

དེའི་རྒྱུ་ངར་འཛིན་ལྷན་སྐྱེས་སྤང་དགོས།  དེ་ལ་ཞེན་ཡུལ་ང་ཙམ་དེ་བཙལ་ཚུལ་རྣམ་པ་བདུན་གྱིས་བཙལ་བའི་ཚེ་མ་རྙེད་པའི་གང་ཟག་གི་བདག་མེད་དང་།  གང་ཟག་ཏུ་གདགས་པའི་རྒྱུ་ཕུང་པོ་བཙལ་ནས་མ་རྙེད་པའི་ཆོས་ཀྱི་བདག་མེད་
རྟོགས་དགོས་ཏེ།  ཆོས་དབྱིངས་བསྟོད་པ་ལས།  བདག་དང་བདག་གིར་ཞེས་འཛིན་པས། །ཇི་སྲིད་ཕྱི་རོལ་རྣམ་བརྟགས་པ། །བདག་མེད་རྣམ་པ་གཉིས་མཐོང་ན། །སྲིད་པའི་ས་བོན་འགག་པར་འགྱུར། །ཞེས་དང་།  རྩ་བ་ཤེས་
རབ་ལས། །ལས་དང་ཉོན་མོངས་ཟད་པས་ཐར། །ལས་དང་ཉོན་མོངས་རྣམ་རྟོག་ལས། །དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགག་པར་འགྱུར། །ཞེས་དང་།  མ་རིག་འགགས་པར་གྱུར་ན་ནི། །འདུ་བྱེད་རྣམས་ཀྱང་
འབྱུང་མི་འགྱུར། །མ་རིག་འགག་པར་འགྱུར་པ་ནི། །ཤེས་པས་དེ་ཉིད་བསྒོམས་པས་སོ། །ཞེས་གསུངས་པས་སོ། །དེ་ལྟ་བུའི་བདག་གཉིས་པོ་ཁེགས་པས་རྟག་པའི་མཐའ་ལས་གྲོལ།  ཀུན་རྫོབ་ཏུ་མི་དགེ་བ་བཅུ་སྤང་ཞིང་།  དགེ་བ་
བཅུ་སྤྱོད་པའི་སྤྱོད་པ་མི་འདོར་བས་ཆད་པའི་མཐའ་ལས་གྲོལ་བས་དབུ་མའོ། །གཉིས་པ་ནི།  རང་རྒྱལ་གྱི་བྱང་ཆུབ་ཐོབ་པར་བྱེད་པ་ལ།  སྔར་བཤད་པའི་བདག་མེད་གཉིས་ཀྱི་སྟེང་དུ་གཟུགས་སོགས་ཕྱི་རོལ་གྱི་གཟུང་བ་དང་།  ཀུན་
ནས་ཉོན་མོངས་དང་རྣམ་བྱང་སོགས་ནང་གི་གཟུང་བ་རང་བཞིན་མེད་པར་རྟོགས་པས་རྟག་པའི་མཐའ་ལས་གྲོལ།  ཀུན་རྫོབ་ཏུ་བསྐལ་པ་བརྒྱར་སངས་རྒྱས་འབྱུང་བ་མཉེས་པ་སོགས་བྱེད་པའི་སྤྱོད་པ་མི་འདོར་བས་ཆད་པའི་མཐའ་ལས་

གྲོལ་བས་དབུ་མ་དགོས་ཏེ།  མངོན་རྟོགས་རྒྱན་ལས།  གཟུང་དོན་རྟོག་པ་སྤོང་ཕྱིར་དང་། །འཛིན་པ་མི་སྤོང་ཕྱིར་དང་ནི། །རྟེན་གྱིས་བསེ་རུ་ལྟ་བུའི་ལམ། །ཡང་དག་བསྡུས་པར་ཤེས་པར་བྱ། །
ཞེས་གསུངས་ཤིང་།  གཟུང་དོན་རྟོག་པ་དེ་ཡང་ལམ་གཉིས་པའི་རྣམ་པའི་སྐབས་སུ་གཟུང་བ་ཕྱི་རོལ་གྱི་དོན་དུ་བདེན་པར་འཛིན་པ་དང་།  ལམ་གསུམ་པའི་རྣམ་པའི་སྐབས་སུ་ཀུན་ནས་ཉོན་མོངས་ཀྱི་གཟུང་བ་སོགས་སུ་མངོན་པར་
ཞེན་པ་ལ་བཤད་པའི་ཕྱིར་རོ། །གསུམ་པ་ནི།  བླ་ན་མེད་པའི་བྱང་ཆུབ་ཐོབ་པ་ལ་སྔར་བཤད་པའི་བདག་མེད་དེ་དག་གི་སྟེང་དུ་སྤྲོས་པའི་མཐའ་མཐའ་དག་བཀག་པས་རྟག་པའི་མཐའ་ལས་གྲོལ།  ཀུན་རྫོབ་ཏུ་སྦྱིན་སོགས་ཀྱི་སྤྱོད་པ་རྒྱ་
ཆེན་པོ་མི་འདོར་བས་ཆད་པའི་མཐའ་ལས་གྲོལ་བས་དབུ་མ་དགོས་ཏེ།  རིན་ཆེན་ཕྲེང་བ་ལས།  གང་ཞིག་བདག་དང་གཞན་གཉིས་ཀ།  བྱང་ཆུབ་མྱུར་དུ་ཐོབ་འདོད་ན། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །
ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་བརྟེན་ཡེ་ཤེས་ལགས། །ཞེས་གསུངས་པས་སོ། །དབྱེ་བའི་ཚུལ་འདི་ནི།  དངོས་པོར་སྨྲ་བའི་གྲུབ་མཐས་ཐེག་པ་ཆེ་ཆུང་གང་གི་ཡང་བྱང་ཆུབ་ཐོབ་པར་མི་ནུས་པས་ཐེག་པ་
གསུམ་གྱི་བྱང་ཆུབ་ཐམས་ཅད་ཀྱང་དབུ་མའི་ལམ་འདིས་འཐོབ་དགོས་སོ་ཞེས་ཤེས་པའི་ཆེད་དུ་ཡིན་ནོ། །གསུམ་པ་ལ་ཀུན་རྫོབ་སྣང་ཙམ་ལ་དབུ་མར་གཞག་པ་དང་།  དོན་དམ་སྤྲོས་བྲལ་ལ་དབུ་མར་གཞག་པ་དང་།  བདེན་གཉིས་

ཟུང་འཇུག་ལ་དབུ་མར་གཞག་པ་གསུམ་ལས།  དང་པོ་ནི།  ཀུན་རྫོབ་སྣང་ཙམ་གྱི་རྒྱུ་འབྲས་འདི་དག་འབྲས་བུ་མྱུ་གུ་ལྟ་བུའི་དུས་ན་རྒྱུ་ས་བོན་ལྟ་བུ་རྒྱུན་ཆད་པ་ཡང་མ་ཡིན་པས་ཆད་པའི་མཐའ་ལས་གྲོལ།  མྱུ་གུའི་ཚེ་ས་བོན་ཡོད་པ་
ཡང་མ་ཡིན་པས་རྟག་པའི་མཐའ་ལས་གྲོལ་བས་དབུ་མ་སྟེ།  རྩ་ཤེར་ལས།  གང་ལ་བརྟེན་ནས་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་པ། །དེ་ཕྱིར་ཆད་མིན་རྟག་མ་ཡིན། །ཅེས་དང་།  རིན་ཆེན་
ཕྲེང་བ་ལས།  རྒྱུ་དང་བཅས་པར་སྐྱེ་མཐོང་བས། །མེད་པ་ཉིད་ལས་འདས་པ་ཡིན། །རྒྱུ་དང་བཅས་པར་འགག་མཐོང་བས། །ཡོད་པ་ཉིད་དུའང་ཁས་མི་ལེན། །ཞེས་དང་།  དེའི་དོན་འཇུག་པར།  གང་ཕྱིར་མྱུ་གུ་ས་བོན་
ལས་གཞན་མིན། །དེ་ཕྱིར་མྱུག་ཚེ་ས་བོན་ཞིག་པ་མེད། །གང་ཕྱིར་གཅིག་ཉིད་ཡོད་མིན་དེ་ཕྱིར་ཡང་། །མྱུག་ཚེ་ས་བོན་ཡོད་ཅེས་བརྗོད་མི་བྱ། །ཞེས་གསུངས་པས་སོ། །འདི་ནི་རྒྱུ་འབྲས་ཀྱི་འཇོག་ཚུལ་རྟོག་གེའི་གཞུང་ལས་
བཤད་པ་དང་གཏན་མི་འདྲ་བར།  འབྲས་བུའི་དུས་ན་རང་གི་རྒྱུ་དེ་ཡོད་པ་ཡང་མ་ཡིན།  མེད་པ་ཡང་མ་ཡིན།  ངོ་བོ་གཅིག་ཀྱང་མ་ཡིན།  ངོ་བོ་ཐ་དད་ཀྱང་མ་ཡིན་པའི་སྒོ་ནས་རྟག་ཆད་སྤོང་ཚུལ་ཏེ།  དེང་སང་དབུ་མ་ཐལ་
འགྱུར་བའི་ལུགས་ལ་དགག་པ་གཉིས་ཀྱི་རྣལ་མ་གོ་བར་འདོད་པ་དག་གིས་ནི་བསྐལ་བའི་བར་དུ་མི་རྙེད་དོ། །གཉིས་པ་ནི།  ཆོས་དབྱིངས་དོན་དམ་པའི་བདེན་པ་རིགས་པས་དཔྱད་པའི་བློ་ངོར་རིམ་པ་ལྟར་རམ།  འཕགས་

པའི་མཉམ་གཞག་གི་བློ་ངོར་གཅིག་ཅར་དུ་མཐའ་བཞིའི་སྤྲོས་པ་དང་བྲལ་བས་དོན་དམ་པའི་བདེན་པ་ཉིད་དབུ་མ་སྟེ།  མཐའ་གཉིས་དང་བྲལ་བ་ལའང་དབུ་མར་འཇོག་ན།  མཐའ་ཐམས་ཅད་དང་བྲལ་བ་ལ་དབུ་མར་
འཇོག་པ་ཤིན་ཏུའང་འཐད་པའི་ཕྱིར་རོ། །གསུམ་པ་ནི།  ཀུན་རྫོབ་སྣང་ཙམ་དུ་རྒྱུ་ལ་རྟེན་ནས་འབྲས་བུ་འབྱུང་བས་ཆད་པའི་མཐའ་ལས་གྲོལ།  འབྱུང་ཚུལ་དེ་ཉིད་ལ་མཐའ་བཞི་རིགས་པས་དཔྱད་པའི་ཚེ་མི་རྙེད་པའི་སྟོང་པར་
སོང་བས་རྟག་པའི་མཐའ་ལས་གྲོལ་བས་དེ་གཉིས་དབྱེར་མེད་པ་དབུ་མ་སྟེ།  དབུ་མ་རྩ་བ་ལས།  རྟེན་ཅིང་འབྲེལ་བར་འབྱུང་བ་གང་། །དེ་ཉིད་ཁྱོད་ནི་སྟོང་པར་བཞེད། །དེ་ནི་བརྟེན་ནས་གདགས་པ་སྟེ། །དེ་ནི་དབུ་མའི་ལམ་
ཡིན་ནོ། །ཞེས་དང་།  རྩོད་ཟློག་ལས།  གང་ཞིག་སྟོང་དང་རྟེན་འབྱུང་དག །ཞེས་སོགས་སྔར་དྲངས་པ་ལྟར་རོ། །འདི་ནི་སོ་སྐྱེའི་བློ་ལ་ལྟོས་ནས་སྔ་ཕྱི་རེས་འཇོག་བསྡམས་ནས་ཟུང་འཇུག་རྟོགས་ཚུལ་ཡིན་ལ།  མཐར་
ཐུག་ཟུང་འཇུག་མངོན་དུ་གྱུར་པའི་ཚུལ་ནི།  སྲིད་ཞི་མཉམ་ཉིད་དང་།  འཁོར་འདས་དབྱེར་མེད་དང་།  ཀུན་ནས་ཉོན་མོངས་དང་རྣམ་བྱང་རོ་གཅིག་པ་སྟེ།  མངོན་རྟོགས་རྒྱན་ལས།  ཆོས་རྣམས་རྨི་ལམ་འདྲ་བའི་ཕྱིར། །སྲིད་
དང་ཞི་བར་མི་རྟོག་པ། །ཞེས་དང་།  དཔེ་མེད་པར་བསྟོད་པ་ལས།  འཁོར་བ་སྤངས་པར་གྱུར་པ་ཡིས། །མྱ་ངན་འདས་ཁྱོད་མི་བཞེད་ཀྱི། །འཁོར་བ་མི་དམིགས་པ་ཉིད་ཀྱི། །ཞི་དེ་མགོན་པོ་ཁྱོད་ཀྱིས་རྟོགས། །ཁྱོད་ཀྱིས་

ཀུན་ནས་ཉོན་མོངས་དང་། །རྣམ་བྱང་རོ་གཅིག་གྱུར་རིག་པས། །ཆོས་དབྱིངས་མངོན་པར་དབྱེར་མེད་པ། །ཀུན་ཏུ་རྣམ་པར་དག་པར་འགྱུར། །ཞེས་གསུངས་པས་སོ། །བཞི་པ་ལ་དེ་ལྟ་བུའི་དབུ་མ་ཐམས་ཅད་ལ་འཕགས་པའི་
མཉམ་གཞག་གིས་བརྗོད་དུ་མེད་པའི་ཚུལ་གྱིས་རྟོགས་པའི་རྟོགས་པ་དོན་དམ་དང་།  སོ་སོ་སྐྱེ་བོའི་རིགས་ཤེས་ཀྱི་བློས་བརྗོད་པ་དང་བཅས་པའི་ཚུལ་གྱིས་རྟོགས་པའི་བསྟན་པ་དོན་དམ་གཉིས་སུ་ཕྱེ་སྟེ།  ཚིག་གསལ་ལས་
སྟོང་ངོ་ཞེས་ཀྱང་མི་བརྗོད་དེ། །མི་སྟོང་ཞེས་ཀྱང་མི་བྱ་ཞིང་། །གཉིས་དང་གཉིས་མིན་མི་བྱ་སྟེ། །འདི་དག་ཐམས་ཅད་བརྗོད་པར་བྱ་བ་མ་ཡིན་མོད་ཀྱི།  འོན་ཀྱང་མ་བརྗོད་ན་རྟོགས་པ་པོ་རྣམས་ཀྱིས་ཇི་ལྟ་བ་བཞིན་དུ་
གནས་པའི་རང་བཞིན་རྟོགས་པར་མི་ནུས་ཏེ།  དེའི་ཕྱིར་ཁོ་བོ་ཅག་ཐ་སྙད་ཀྱི་བདེན་པ་ལ་གནས་ནས་ཐ་སྙད་ཀྱི་དོན་དུ་གདུལ་བྱའི་སྐྱེ་བོའི་ངོར་ལྷག་པར་སྒྲོ་བཏགས་ནས།  སྟོང་པ་ཞེས་ཀྱང་སྨྲ་ལ།  མི་སྟོང་ཞེས་བྱ་བ་དང་།  སྟོང་པ་ཡང་
ཡིན་ལ་མི་སྟོང་པ་ཡང་ཡིན་ཞེས་བྱ་བ་དང་།  སྟོང་པ་ཡང་མ་ཡིན་མི་སྟོང་པ་ཡང་མ་ཡིན་ཞེས་བྱ་བ་སྨྲའོ། །དེ་ཉིད་ཀྱི་ཕྱིར།  གདགས་པའི་དོན་དུ་བརྗོད་པར་བྱ། །ཞེས་གསུངས་ཏེ།  དགོས་པ་གང་གི་སྟོང་པ་ཉིད་ལ་སོགས་བསྟན་པའི་
དགོས་པ་དེ་ནི་བརྟགས་པ་ལས་ཁོང་དུ་ཆུད་པར་བྱའོ། །ཞེས་གསུངས་ཤིང་།  ཐལ་འགྱུར་བས་གཉིས་ཀའང་བདེན་པ་གཉིས་སུ་ཕྱེ་བའི་དོན་དམ་བདེན་པ་མཚན་ཉིད་པར་འདོད་ལ།  རང་རྒྱུད་པའི་གཞུང་རྣམས་ལས་ནི།  རྣམ་གྲངས་

པ་དང་།  རྣམ་གྲངས་མ་ཡིན་པ་གཉིས་སུ་ཕྱེ་བར་སྣང་ངོ་། །ལྔ་པ་ལ།  བརྗོད་བྱ་དབུ་མ་དང་།  རྗོད་བྱེད་དབུ་མ་གཉིས་ལས།  དང་པོ་ནི།  ཇི་སྐད་བཤད་པ་ཐམས་ཅད་དང་།  ཕྱི་མ་ནི།  མཐར་ཐུག་
ལ་ལྟོས་ནས་བདེ་བར་གཤེགས་པའི་གསུང་རབ་ཐམས་ཅད།  གནས་སྐབས་དྲང་ངེས་གཉིས་སུ་ཕྱེ་བའི་ཚེ།  ངེས་དོན་གྱི་མདོ་སྡེ་བཀའ་བར་པ་མཚན་ཉིད་མེད་པའི་ཆོས་འཁོར་ལ་སོགས་པ་དང་།  དེའི་དགོངས་པ་འགྲེལ་བར་བྱེད་པའི་
རིགས་ཚོགས་ལ་སོགས་པ་རྣམས་སོ། །དྲུག་པ་ལ་གཞི་ལམ་འབྲས་བུའི་དབུ་མ་གསུམ་སྟེ།  གང་ཟག་གཅིག་བྱང་ཆུབ་སྒྲུབ་པའི་ཆ་རྐྱེན་ལ་ཐོས་བསམ་གྱིས་གཏན་ལ་དབབ་པར་བྱ་བའི་གཞི།  ཉམས་སུ་ལེན་པའི་སྤྱོད་པ།  ཉམས་སུ་
བླངས་པའི་འབྲས་བུ་དང་གསུམ་དགོས་པའི་དབང་དུ་བྱས་པའོ། །གཉིས་པ་འཆད་བྱེད་དབུ་མ་པའི་རབ་ཏུ་དབྱེ་བ་ལ་བཞི་སྟེ།  སྔ་རབས་པའི་ལུགས་བརྗོད།  མི་འཐད་པའི་ཆ་དགག །འཐད་པའི་ཆ་གཟུང་།  མ་ངེས་པའི་རྩོད་པ་
སྤང་བའོ། །དང་པོ་ནི།  སྔ་རབས་པ་ཁ་ཅིག །དབུ་མ་པ་ནི་སྤྱིར་གཉིས་ཏེ།  གཞུང་ཕྱི་མོའི་དབུ་མ་པ་དང་།  གྲུབ་མཐའ་ཕྱོགས་འཛིན་གྱི་དབུ་མ་པའོ། །དང་པོ་ནི།  འཕགས་པ་ཀླུ་སྒྲུབ་ཡབ་སྲས་སོ། །གཞུང་ཕྱི་མོ་རང་ནི་
བཀའ་རྒྱས་འབྲིང་བསྡུས་གསུམ་དང་།  དབུ་མ་རིགས་ཚོགས་དང་།  བཞི་བརྒྱ་པ་ལ་སོགས་པ་རྣམས་སོ། །ཁ་ཅིག་ཐལ་འགྱུར་བ་ནི་ཁས་ལེན་ཐམས་ཅད་དང་བྲལ་བས་དེའི་ཕྱིར་གཞུང་ཕྱི་མོའི་དབུ་མ་པའོ་ཞེས་ཟེར་རོ། །གྲུབ་

མཐའ་ཕྱོགས་འཛིན་གྱི་དབུ་མ་པ་ལའང་།  དོན་དམ་གྱི་ཕྱོགས་འཛིན་པ་དང་།  ཀུན་རྫོབ་ཀྱི་ཕྱོགས་འཛིན་པ་གཉིས།  དང་པོ་ལའང་དགག་བྱའི་དབང་དུ་བྱས་ནས་སྣང་སེལ་བ་དང་བཏགས་སེལ་གཉིས།  དང་པོ་ནི།  སྣང་བ་ཉིད་དགག་
བྱར་བྱེད་པའོ། །གཉིས་པ་ནི།  སྣང་བ་ཉིད་དགག་བྱར་མི་བྱེད་པར་སྣང་བའི་སྟེང་གི་བཏགས་པ་ཉིད་དགག་བྱར་བྱེད་པའོ། །བསྒྲུབ་བྱ་དོན་དམ་གྱི་དབང་དུ་བྱས་ནས་དབུ་མ་སྒྱུ་མ་ལྟ་བུ་དང་།  རབ་ཏུ་མི་གནས་པར་འདོད་པ་གཉིས་སམ། 
ཁ་ཅིག་འགལ་འདུས་དོན་དམ་དུ་འདོད་པ་དང་གསུམ་ཞེའོ། །དང་པོ་ནི།  སྣང་བ་རང་བཞིན་མེད་པ་སྒྱུ་མ་ལྟ་བུ་དེ་ཉིད་དོན་དམ་བདེན་པར་འདོད་པ་སྟེ།  འདིའང་སྣང་སེམས་གཉིས་ཀ་སྒྱུ་མར་འདོད་པ་དང་།  སེམས་ཉིད་གཅིག་པུ་སྒྱུ་མར་
འདོད་པ་གཉིས་སོ། །གཉིས་པ་ནི།  གཅིག་དུ་བྲལ་གྱི་རྟགས་ཀྱིས་སྣང་བའི་སྟེང་དུ་བདེན་པ་བཀག་པ་ཙམ་ཡིན་གྱི་བདེན་མེད་མ་བསྒྲུབས་པའམ།  བསྒྲུབ་ཀྱང་མེད་དགག་ཙམ་ཞིག་ཡུལ་དུ་བྱེད་ཀྱི།  མ་ཡིན་དགག་སྒྱུ་མ་ལྟ་བུ་རིགས་
ཤེས་ཀྱིས་མི་འཇལ་བར་འདོད་པའོ། །ཁ་ཅིག་འདི་ལའང་སྤྲོས་བྲལ་དུ་འདོད་པའི་དབུ་མ་པ་དང་།  ཁས་ལེན་ཐམས་ཅད་དང་བྲལ་བའི་དབུ་མ་པ་གཉིས་སམ།  ཡང་བཞི་སྟེ།  ཟུང་འཇུག་རབ་ཏུ་མི་གནས་པ་དང་།  སྟོང་ཉིད་རབ་ཏུ་མི་
གནས་པ་དང་།  བཏང་སྙོམས་རབ་ཏུ་མི་གནས་པ་དང་།  རྒྱུན་ཆད་རབ་ཏུ་མི་གནས་པའོ། །དང་པོ་ནི།  སྣང་སྟོང་ཟུང་འཇུག་དང་།  རིག་སྟོང་ཟུང་འཇུག་འདོད་པའོ། །གཉིས་པ་ནི།  གཞན་གྱི་འདོད་པ་བཀག་ནས་རང་གི་

འདོད་པ་མི་སྒྲུབ་པའོ། །གསུམ་པ་ནི་གཞན་མི་འགོག །རང་མི་སྒྲུབ་པའོ། །བཞི་པ་ནི།  དོན་དམ་རྟོགས་བྱར་འདོད་ཅིང་ཀུན་རྫོབ་རྟོགས་བྱར་མི་འདོད་པའོ། །གསུམ་པ་འགལ་འདུས་དོན་དམ་དུ་འདོད་
པ་ནི།  འདི་ལྟར་དགག་བྱ་ནི་དོན་དམ་པ་ཞེས་བྱ་བ་དཔྱད་ན་མི་འགལ་བའི་དོན་ཏོ། །དེ་བཀག་ནས་འགལ་བ་འདུས་པ་ནི་བསྒྲུབ་བྱ་སྟེ།  དཔེར་ན་ཆ་ལ་སོགས་པ་དུ་མ་དམིགས་པས།  རང་གི་ཁྱབ་བྱེད་གཅིག་ཡོད་དགོས་ལ།  དུ་
མ་དང་གཅིག་འགལ་བས་མེད་ཀྱང་དགོས་པས་འགལ་བ་ལྟ་བུ་དང་།  ཡོད་པ་སྐྱེ་བ་དོན་མེད་པས་མེད་པ་སྐྱེ་དགོས་པས་ན་མེད་པ་དང་སྐྱེ་བའི་གཞི་མཐུན་མེད་པས་འགལ་བ་ལྟ་བུའོ། །གཉིས་པ་ཀུན་རྫོབ་ཀྱི་ཕྱོགས་འཛིན་པ་ལ་རྣལ་འབྱོར་
སྤྱོད་པ་དང་།  མདོ་སྡེ་སྤྱོད་པ་དང་།  གཉིས་ཀའི་ལུགས་དང་མི་འགལ་བ་ཞེས་པའམ།  སྤྱི་ཟུང་ཞལ་ཆེ་བ་དང་གསུམ་ཞེས་འཆད་དོ། །གཉིས་པ་ནི།  ཐལ་འགྱུར་བ་ཁས་ལེན་ཐམས་ཅད་དང་བྲལ་བ་ནི་འགོག་པར་འགྱུར་ལ།  དེ་
གཞུང་ཕྱི་མོའི་དབུ་མ་པ་ཡིན་པའང་མི་འཐད་དེ།  འདིར་གཞུང་ཕྱི་མོའི་དབུ་མ་པ་ནི།  ཐལ་རང་གཉིས་ལ་སོགས་པ་གྲུབ་མཐའ་མི་མཐུན་པ་ཐམས་ཅད་ཀྱི་གཞི་ཡིན་པ་གཅིག་དགོས་པའི་ཕྱིར་རོ། །གྲུབ་མཐའ་ཕྱོགས་འཛིན་གྱི་དབུ་མ་ལ་
དོན་དམ་གྱི་ཕྱོགས་འཛིན་པ་དང་།  ཀུན་རྫོབ་ཀྱི་ཕྱོགས་འཛིན་པ་གཉིས་སུ་ཕྱེ་བའང་མི་འཐད་དེ།  དོན་དམ་གྱི་འདོད་ཚུལ་མི་མཐུན་ན།  གཅིག་ཤོས་དབུ་མ་པ་མ་ཡིན་པར་འགྱུར་བའི་ཕྱིར་རོ། །དབུ་མ་སྒྱུ་མ་ལྟ་བུ་དང་།  རབ་ཏུ་མི་གནས་

པ་གཉིས་སུ་ཕྱེ་བ་ལ་ནི་རྔོག་ལོས་སྤྲིང་ཡིག་བདུད་རྩིའི་ཐིག་ལེར།  སྒྱུ་མ་གཉིས་མེད་ཆོས་ཀུན་མི་གནས་དབུ་མ་ཡི། །ལུགས་གཉིས་རྣམ་འབྱེད་དེ་ཡང་རྨོངས་པ་མཚར་སྐྱེད་ཡིན། །ཅེས་དགག་པ་མཛད་པ་ནི་དོན་ལ་གནས་ཏེ།  ཕྱོགས་སྔ་སྨྲ་
བ་དེ་དག་གི་བསམ་པ་ལ་སློབ་དཔོན་ཆེན་པོ་ཞི་བ་འཚོ་ལ་སོགས་པ་ནི་སྒྱུ་མ་དོན་དམ་པར་བཞེད་པ་སྟེ།  དངོས་པོར་སྨྲ་བས་བཏགས་པའི་བདེན་པ་བཀག་ནས།  བརྫུན་པ་ཡོངས་གཅོད་དུ་རིགས་པས་བསྒྲུབས་པས་སོ།  ཞེས་བསམ་མོད།  དེ་ནི་
དགོངས་པ་མ་ཡིན་ཏེ།  དབུ་མའི་རྒྱན་ལས།  དེ་ཕྱིར་དངོས་པོ་འདི་དག་ནི། །ཀུན་རྫོབ་ཁོ་ནའི་མཚན་ཉིད་འཛིན། །གལ་ཏེ་འདི་བདག་དོན་འདོད་ན། །དེ་ལ་བདག་གིས་ཅི་བྱར་ཡོད། །ཅེས་བརྫུན་པ་སྒྱུ་མ་ལྟ་བུ་དེ་སྣང་བའི་ཡུལ་
དུ་གསུངས་ཀྱི།  དོན་དམ་པར་མ་གསུངས་པའི་ཕྱིར་དང་།  རིགས་ཤེས་ཀྱིས་འཇལ་བའི་དོན་དམ་དེ་ནི་དོན་དམ་བདེན་པ་དང་མཐུན་པས།  དོན་དམ་བདེན་པར་བཏགས་པ་དབུ་མ་རྒྱན་དང་།  སྣང་བ་གཉིས་ཀ་ནས་གསུངས་པའི་ཕྱིར། 
འགལ་འདུས་དོན་དམ་དུ་འདོད་པའང་མི་འཐད་དེ།  སྤྱིར་དབུ་མ་པའི་ལུགས་ལ་འགལ་བ་ལྟར་སྣང་ཡང་མི་འགལ་བས་ཟབ་ཅེས་པ་ཡོད་ཀྱི།  འགལ་ན་ཆོས་ཅན་གཅིག་ལ་འདུ་མི་སྲིད་ལ།  འདུ་ན་མི་འགལ་བའི་ཕྱིར་རོ། །ཁྱེད་ལྟར་ན་
མི་འགལ་བ་ཡང་དགག་པར་ནི་མི་བྱ་སྟེ།  མི་འགལ་བ་དང་འགལ་བ་དག་ཀྱང་གཞི་གཅིག་ལ་འདུ་བར་འགྱུར་བའི་ཕྱིར་ཏེ།  འགལ་འདུ་ཤེས་བྱའི་གཤིས་ཡིན་པའི་ཕྱིར་མདོར་ན་དོན་དམ་འདོད་ཚུལ་གྱི་སྒོ་ནས་དབུ་མ་པའི་དབྱེ་བ་བྱེད་

པ་འདི་ལ་རྗེ་བཙུན་གྲགས་པ་རྒྱལ་མཚན་གྱི་ཞལ་སྔ་ནས།  དོན་དམ་པ་ལ་ཁ་ཅིག་སྒྱུ་མ་ལྟ་བུ་དང་།  རྒྱུན་ཆད་རབ་ཏུ་མི་གནས་པ་དང་།  ཟུང་འཇུག་རབ་ཏུ་མི་གནས་པའོ་ཞེས་ཟེར་ཏེ།  འདི་ནི་གཞུང་གི་ཆ་མ་
བརྟགས་པར་རང་དགར་སྨྲ་བར་བས་ཀྱི།  དོན་དམ་པར་ན་རང་བཞིན་མེད་ཅིང་།  བརྗོད་པ་དང་བྲལ་བ་འདི་ཉིད་ཁོ་ན་ལས་གཞུང་ཐ་དད་པ་གང་ཡང་མེད་དོ། །ཞེས་གསུངས་པ་འདི་ཉིད་ཀྱིས་ཐམས་ཅད་ཁེགས་སོ། །ཀུན་རྫོབ་འདོད་
ཚུལ་གྱི་དབྱེ་བ་དེའང་མི་འཐད་དེ།  རྣལ་འབྱོར་སྤྱོད་པ་དང་།  མདོ་སྡེ་སྤྱོད་པ་གཉིས་སུ་མ་འདུས་པའི་བྱེ་བྲག་ཏུ་སྨྲ་བ་དང་ཚུལ་མཚུངས་པ་དང་།  འཇིག་རྟེན་གྲགས་སྡེ་སྤྱོད་པ་གཉིས་ཀྱང་ཡོད་པའི་ཕྱིར་དང་།  སྣང་བ་སེམས་སུ་
ཁས་ལེན་པ་དང་།  སྣང་བ་ཕྱི་དོན་དུ་ཁས་ལེན་པ་གཉིས་འགལ་བས།  གཉིས་ཀ་དང་མི་འགལ་བ་ཞེས་པའང་མི་འཐད་པའི་ཕྱིར་རོ། །ཡང་ཕྱིས་ཀྱི་མཁས་པ་ཁ་ཅིག །ཀུན་རྫོབ་ཁས་ལེན་ཚུལ་ལ་སྣང་བ་སེམས་སུ་ཁས་ལེན་པ་
དང་།  སྣང་བ་ཕྱི་དོན་དུ་ཁས་ལེན་པ་གཉིས།  ཕྱི་མ་ལ་འཇིག་རྟེན་གྲགས་སྡེ་སྤྱོད་པ་དང་།  བྱེ་བྲག་ཏུ་སྨྲ་བ་དང་ཚུལ་མཚུངས་པ་དང་།  མདོ་སྡེ་སྤྱོད་པ་གསུམ་དུ་ངེས་ཞེས་པའང་ཅུང་ཟད་མི་འཐད་དེ།  དབུ་མ་པ་རང་ལུགས་ཀྱི་
ཀུན་རྫོབ་ཁས་ལེན་པ་གཅིག་ཡོད་དགོས་པའི་ཕྱིར་རོ། །གསུམ་པ་ལ་ཀུན་རྫོབ་ཁས་ལེན་ཚུལ་གྱི་སྒོ་ནས་དབྱེ་བ་དང་།  དོན་དམ་གྱི་ལྟ་བ་རྒྱུད་ལ་བསྐྱེད་ཚུལ་གྱི་སྒོ་ནས་དབྱེ་བ་གཉིས་ལས།  དང་པོ་ནི།  འཁྲུལ་པ་ཟད་པའི་རྗེ་བཙུན་

གྲགས་པ་རྒྱལ་མཚན་གྱི་ཞལ་སྔ་ནས།  འདི་ལ་ནི་ཀུན་རྫོབ་ཀྱི་འདོད་པ་མི་མཐུན་པ་ལྔ་ཡོད་དེ།  འཇིག་རྟེན་གྲགས་སྡེ་པ་དང་།  བྱེ་བྲག་ཏུ་སྨྲ་བ་དང་ཚུལ་མཚུངས་པ་དང་།  མདོ་སྡེ་སྤྱོད་པའི་དང་།  སྒྱུ་མ་ལྟ་བུ་དང་།  རྣལ་འབྱོར་
སྤྱོད་པའི་དབུ་མ་ཞེས་བྱ་བ་ལྔ་ཡིན་ནོ། །ཞེས་གསུངས་པ་ལྟར་འཆད་ན།  དང་པོ་ནི་ཟླ་བ་གྲགས་པ་སྟེ།  ཕྱི་དོན་ཁས་བླངས་པས་རྣལ་འབྱོར་སྤྱོད་པ་དང་སྒོ་བསྟུན་པའང་མ་ཡིན།  དེ་དབང་ཤེས་ལ་རྣམ་པ་གཏོད་བྱེད་ཀྱི་ལྐོག་ན་མོར་མི་
འདོད་པས་མདོ་སྡེ་པ་དང་སྒོ་བསྟུན་པའང་མ་ཡིན།  རིགས་པ་དྲུག་ཅུ་པའི་འགྲེལ་པར་བློ་རྣམ་བཅས་སུ་བཤད་ཅིང་བུམ་སྣམ་སོགས་ཀྱང་ཕྱི་དོན་དུ་བཤད་པས་བྱེ་བྲག་ཏུ་སྨྲ་བ་དང་སྒོ་བསྟུན་པའང་མ་ཡིན་གྱི།  འོན་ཀྱང་འཇིག་རྟེན་ལྷན་སྐྱེས་
ཀྱི་བློ་ངོ་ལ་ཇི་ལྟར་སྣང་བ་ལྟར་དོན་དང་ཤེས་པ་སོགས་ཀྱི་ཐ་སྙད་ཞལ་གྱིས་བཞེས་པའི་ཕྱིར།  ཚིག་གསལ་དང་འཇུག་འགྲེལ་གཉིས་ཆར་དུ།  མདོ་ལས།  འཇིག་རྟེན་ང་དང་ལྷན་ཅིག་རྩོད་ཀྱི།  ང་ནི་འཇིག་རྟེན་དང་ལྷན་ཅིག་མི་
རྩོད་དེ།  གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་བཞེད་དོ། །གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་དང་།  ཀླུ་སྒྲུབ་ཀྱིས།  ཐ་སྙད་ལ་ནི་མ་བརྟེན་པར། །དམ་པའི་དོན་
ནི་རྟོགས་མི་འགྱུར། །ཞེས་དང་།  འཕགས་པ་ལྷས།  ཇི་ལྟར་ཀླ་ཀློ་སྐད་གཞན་གྱིས། །གཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་མ་གཏོགས་པ། །འཇིག་རྟེན་གཟུང་བར་ནུས་མ་ཡིན། །ཅེས་གསུངས་པ་རྣམས་

ཤེས་བྱེད་དུ་མཛད་ནས།  ས་བོན་ལས་མྱུ་གུ་སྐྱེ་ཞེས་སོགས་ཀྱི་ཐ་སྙད་ཙམ་ཞིག་འཇིག་རྟེན་ན་ཇི་ལྟར་གྲགས་པ་ཁས་ལེན་པར་གསུངས་པས་སོ། །གཉིས་པ་ནི་འགྲེལ་བྱེད་འདི་ཡིན་ཅེས་པ་གསལ་བར་མི་སྣང་ཡང་།  
ཐོག་མར་བྱེ་བྲག་ཏུ་སྨྲ་བའི་གྲུབ་མཐའ་ལ་གནས་པ་ཕྱིས་དབུ་མ་ལ་ཞུགས་པའི་ཚེ།  དེ་དང་ཚུལ་མཚུངས་པར་འདོད་པ་ངེས་པར་དགོས་ཏེ།  བླ་མ་བྱམས་པའི་རྣལ་འབྱོར་པ་བཞིན་ནོ། །གསུམ་པ་ནི།  སློབ་དཔོན་ལེགས་ལྡན་བྱེད་དེ། 
ཕྱི་དོན་དབང་ཤེས་ལ་རྣམ་པ་གཏོད་བྱེད་ཀྱི་རྒྱུར་གསུངས་པའི་ཕྱིར་རོ། །འདི་ནི་སྔར་མདོ་སྡེ་པའི་རྟོག་གེ་ལ་ལེགས་པར་སྦྱངས་པ་ཞིག་ཕྱིས་དབུ་མ་ལ་ཞུགས་པར་སྣང་བས་ཀུན་རྫོབ་ཀྱི་རྣམ་གཞག་ལ་དེའི་འགྲེས་ཤོར་བ་མང་དུ་
སྣང་ངོ་། །བཞི་པ་ནི།  སློབ་དཔོན་དཔའ་བོ་སྟེ།  དེ་ཉིད་ཀྱིས།  དོན་དམ་བྱང་ཆུབ་ཀྱི་སེམས་བསྒོམ་པའི་མན་ངག་ལས།  དེས་ན་མ་བརྟགས་ཉམས་དགའ་སྟེ། །སྒྱུ་མ་ཙམ་ལ་བརྟགས་པས་བསླུས། །སེམས་ནི་སྒྱུ་མའི་རྣམ་པ་སྟེ། །
བྱང་ཆུབ་ཀྱང་ནི་རྒྱུ་མ་འདྲ། །དེས་ཀྱང་ཚིག་ཏུ་བརྗོད་སྤངས་ཏེ། །སྤྲོས་བྲལ་འཇམ་དབྱངས་མཐོང་བ་མིན། །སྒྱུ་མ་སྒྱུ་མ་ཙམ་མིན་ཏེ། །གལ་ཏེ་ཡིན་ན་དེ་མི་འགྲུབ། །གྲུབ་ན་གཞན་གྱི་གཞུང་ལུགས་ཀྱང་། །སྒྱུ་མའི་ཆོས་སུ་ཐལ་བར་
འགྱུར། །དེ་ཕྱིར་སྒྱུ་མའི་རང་བཞིན་ནི། །སྒྱུ་བཞིན་འདི་ཞེས་བརྗོད་དུ་མེད། །འོན་ཀྱང་ཐུགས་རྗེ་ལྡན་པ་ཡིས། །བདེན་པ་གཉིས་ཀྱི་ཚུལ་གནས་ཏེ། །ཐ་སྙད་ལ་ནི་རབ་བརྟེན་ནས། །བདག་མེད་སེང་གེའི་སྒྲ་ཆེན་བསྒྲགས། །

སྟོང་པ་ཉིད་སོགས་རྣམ་གྲངས་སྒོ། །སྒྱུ་མ་འདྲ་སོགས་དཔེ་མཐའ་ཡས། །ཐེག་པ་སྣ་ཚོགས་ཐབས་ཚུལ་གྱིས། །མི་གནས་དབུ་མ་ཉེ་བར་མཚོན། །མཚོན་ཀྱང་མཚོན་བྱ་མ་ཡིན་ཏེ། །འདི་ལ་བསལ་བྱ་ཅི་ཡང་མེད། །སྟོང་པ་
ཉིད་ཀྱང་སྟོང་པས་སྟོང་། །འདི་ལ་སངས་རྒྱས་སེམས་ཅན་མེད། །བདག་གཞན་སྣང་ཞིང་སྲིད་པའི་ཆོས། །རྣམ་གྲོལ་རྣམ་པར་བཅིངས་པ་ཡང་། །མིང་ཙམ་མིང་ཡང་ཡོད་མ་ཡིན། །ཐམས་ཅད་ནམ་མཁའ་དང་འདྲ་སྟེ། །དེ་
ལྟར་ཆོས་རྣམས་མཐོང་མེད་ན། །མི་མངོན་མི་སྣང་འཇམ་དབྱངས་མཐོང་། །སྐྱེ་དང་འཆི་བའི་སྲིད་པ་ཡི། །འཁོར་བའི་རྒྱ་མཚོའི་ཕ་རོལ་འགྲོ།  ཞེས་གསུངས་པས་སོ། །འདི་ངེས་པར་ཡོད་དགོས་པར་སྣང་སྟེ།  ཀུན་རྫོབ་
ཀྱི་རྣམ་གཞག་རང་སྡེ་དངོས་པོ་སྨྲ་བ་གསུམ་དང་ཚུལ་མཚུངས་པ་ཡོད་ན་དབུ་མ་པ་རང་ལུགས་ཀྱི་ཀུན་རྫོབ་སྒྱུ་མ་ལྟ་བུ་ཁས་ལེན་པ་ཞིག་ཀྱང་ངེས་པར་དགོས་པའི་ཕྱིར་རོ། །འོ་ན་དབུ་མ་པ་གཞན་རྣམས་ཀྱང་ཀུན་རྫོབ་སྒྱུ་མ་ལྟ་བུ་ཁས་
ལེན་པས་ཁྱད་པར་ཅི་ཡོད་སྙམ་ན།  འདི་དག་ནི།  ཐ་སྙད་བདེན་པར་ཐབས་སུ་གྱུར་པ་དང་། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པ་ལྟ་བུ་དོན་དམ་རྟོགས་པའི་རྟེན་གྱི་ཀུན་རྫོབ་ཁས་ལེན་ཚུལ་གྱིས་ཕྱེ་བ་ཡིན་ལ།  དེའི་
ཚེ་གཞན་རྣམས་རང་རང་གི་འདོད་པ་ལྟར་གྱི་ཀུན་རྫོབ་ཁས་ལེན་ཅིང་།  སློབ་དཔོན་འདིས་ནི་ཐོག་མར་ཀུན་རྫོབ་སྒྱུ་མ་ལྟ་བུ་བསྒྲུབས་ནས་དེའི་འོག་ཏུ་སྒྱུ་མ་ཙམ་ལའང་མངོན་ཞེན་བཀག་པའི་རབ་ཏུ་མི་གནས་པའི་དོན་དམ་བསྒྲུབ་པར་བཞེད་

དེ།  བདེན་པ་གཉིས་ཀྱི་ཚུལ་གནས་ཏེ། །ཐ་སྙད་ལ་ནི་རབ་བརྟེན་ནས། །ཞེས་པའི་དོན་ཏོ། །སྔ་རབས་པ་དག་དོན་དམ་འདོད་ཚུལ་གྱི་དབྱེ་བ་བྱས་པའང་འདིས་འཁྲུལ་གཞི་བྱས་པར་སྣང་ཡང་།  འདི་ནི་བདེན་
གཉིས་ཀྱི་རིམ་པ་ཡིན་ལ།  དོན་དམ་རྟོགས་པའི་རྗེས་སུ་ཀུན་རྫོབ་སྒྱུ་མ་ལྟ་བུར་ཁས་ལེན་པ་ལ་ནི།  དབུ་མ་པ་ཐམས་ཅད་ཁྱད་པར་མེད་དེ་གནད་དམ་པའོ། །ལྔ་པ་ནི་ཡེ་ཤེས་སྙིང་པོ་དང་།  ཞི་བ་འཚོ་ལ་སོགས་པ་སྟེ།  ཀླུ་སྒྲུབ་ཀྱི་རྗེས་སུ་ཡེ་ཤེས་
སྡེས་ཕྱི་དོན་ཁས་ལེན་མི་ལེན་གྱི་གསལ་ཁ་མ་བྱུང་བ་ལ།  ལེགས་ལྡན་བྱེད་ཀྱིས་ཕྱི་དོན་ཁས་བླངས་པས་མདོ་སྡེ་སྤྱོད་པ་དང་།  ཡེ་ཤེས་སྙིང་པོས་སྣང་བ་སེམས་སུ་བཤད་པས་རྣལ་འབྱོར་སྤྱོད་པའི་དབུ་མ་པ་བྱུང་།  ཞེས་སྔ་རབས་པ་རྣམས་ལ་
གྲགས་ཏེ།  དེ་ལྟར་ན་འདི་གཉིས་ཀ་རང་རྒྱུད་པའི་དབྱེ་བའོ། །གཉིས་པ་དོན་དམ་གྱི་ལྟ་བ་བསྐྱེད་ཚུལ་གྱི་སྒོ་ནས་ཐལ་འགྱུར་བ་དང་།  རང་རྒྱུད་པ་གཉིས་ཏེ།  དོན་དམ་གྱི་འདོད་ཚུལ་ལ་ནི་ཁྱད་པར་མེད་དོ། །བཞི་པ་དེ་ལ་མ་ངེས་པའི་
རྩོད་པ་སྤང་བ་ནི་ཕྱིས་ཀྱི་མ་ངེས་པ་ཁ་ཅིག །རྔོག་ལོས་དབུ་མ་པ་ལ་སྒྱུ་མ་རིགས་དྲུག་པ་དང་།  རབ་ཏུ་མི་གནས་པ་གཉིས་སུ་དབྱེ་བ་རྨོངས་པ་མཚར་སྐྱེད་ཡིན་ཅེས་གསུངས་པ་ནི་སློབ་དཔོན་དཔའ་བོའི་དོན་དམ་བྱང་ཆུབ་ཀྱི་སེམས་བསྒོམ་པའི་
མན་ངག་མ་མཐོང་བར་ཟད་དེ།  དེ་ཉིད་ལས་སྔར་བཤད་པ་ལྟར་སྒྱུ་མ་ཙམ་དུ་བསྒྲུབ་པ་དང་།  དེ་ལ་ཞེན་པ་བཀག་ནས་རབ་ཏུ་མི་གནས་པར་བསྒྲུབ་པ་རྣམ་པ་གཉིས་སུ་གསུངས་པའི་ཕྱིར་ཞེས་སྨྲའོ། །འདི་ནི་བློ་གྲོས་རྩིང་པའི་

འཇུག་པ་སྟེ།  རྔོག་ལོས་བཀག་པ་ནི་དབུ་མའི་དོན་དམ་གྱི་གྲུབ་མཐའ་སྨྲ་བའི་གང་ཟག་ལ་དེ་ལྟ་བུའི་དབྱེ་བ་བྱེད་པ་བཀག་ཅིང་།  དཔའ་བོས་ནི་ཉམས་ལེན་གྱི་རྒྱུན་གཅིག་ཉིད་ལ་ཐོག་མར་སྣང་བ་ཐམས་ཅད་སྒྱུ་མ་ཙམ་དུ་བསྒྲུབས།  དེ་ནས་
སྒྱུ་མ་ཙམ་དེ་ལའང་མངོན་པར་ཞེན་པ་བཀག་ནས་མཐའ་གང་ལའང་མི་གནས་པར་གསུངས་པའི་ཕྱིར་རོ། །དེ་ཙམ་གྱིས་གྲུབ་མཐའ་སྨྲ་བའི་དབྱེ་བར་འགྱུར་ན།  མི་རྟག་ལ་སོགས་བཅུ་དྲུག་སྨྲ་བའི་དབུ་མ་པ་དང་།  མངོན་ཞེན་བཀག་
པའི་དབུ་མ་པ་གཉིས་སུ་དབྱེར་རིགས་པར་འགྱུར་ཏེ།  མངོན་རྟོགས་རྒྱན་ལས།  དམིགས་པ་མི་རྟག་ལ་སོགས་པ། །བདེན་པའི་རྟེན་ཅན་དེ་ཡི་ནི། །རྣམ་པ་མངོན་ཞེན་ལ་སོགས་འགོག །ཅེས་གསུངས་པའི་ཕྱིར།  དེ་
བཞིན་དུ་ཡོད་མཐའ་བཀག་པ་དང་།  མེད་མཐའ་བཀག་པའི་དབུ་མ་པ་སོགས་བཞིར་དབྱེར་རིགས་པར་འགྱུར་ཏེ།  སྟོང་ངོ་ཞེས་ཀྱང་མི་བྱ་སྟེ། །ཞེས་སོགས་གསུངས་པའི་ཕྱིར་དེ་ལ་སོགས་པ་མཐའ་ཡས་སོ། །དེས་ན་རྔོག་
ལོས་བཀག་པ་དོན་ལའང་གནས་ཏེ།  དེ་གཉིས་བདེན་གཉིས་རྟོགས་པའི་རིམ་པ་ཡིན་གྱི་གྲུབ་མཐའ་སྨྲ་བའི་དབྱེ་བ་མ་ཡིན་པའི་ཕྱིར་རོ། །བཞི་པ་བཤད་བྱའི་དབུ་མ་གཏན་ལ་དབབ་པ་ལ་གསུམ་སྟེ།  ཤེས་པར་བྱ་བའི་གཞི་དབུ་མ། 
བསྒོམ་པར་བྱ་བའི་ལམ་དབུ་མ།  ཐོབ་པར་བྱ་བའི་འབྲས་བུ་དབུ་མའོ། །དང་པོ་ནི།  བདེན་པ་གཉིས་པོ་ཡིན་ལ།  འདི་ལ་མཚན་གཞིའི་ངོ་བོ།  མཚོན་བྱའི་རབ་དབྱེ།  མཚོན་པར་བྱེད་པའི་མཚན་ཉིད།  མཚན་གཞི་ལ་

མཚན་ཉིད་ངེས་བྱེད་དང་བཞི་ལས།  དང་པོ་ལ་ཡང་གཉིས་ཏེ།  ཐུན་མོང་དུ་བཤད་པ་དང་།  སོ་སོར་བཤད་པའོ། །དང་པོ་ནི།  སྤྱོད་འཇུག་ལས།  དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་
པར་འདོད། །ཅེས་ཡུལ་ཅན་གྱི་སྒོ་ནས་དང་།  བདེན་གཉིས་ལས།  ཇི་ལྟར་སྣང་བ་འདི་ཁོ་ན། །ཀུན་རྫོབ་གཞན་ནི་ཅིག་ཤོས་ཡིན། །ཞེས་ཡུལ་གྱི་སྒོ་ནས་བཞག་པ་རྣམས་ཀྱིས་བདེན་གཉིས་ཀྱི་མཚན་གཞི་བསྟན་ཏེ། 
འདི་ལ་ཡུལ་ཅན་གྱི་བློ་ངོས་གཟུང་།  དེའི་ཡུལ་ལ་བདེན་གཉིས་གཞག་པའི་ཚུལ།  དེ་གཉིས་སྐྱེ་འཕགས་ཀྱི་བློ་ལ་འཐད་པ།  གྲུབ་མཐའ་གོང་འོག་གི་འདོད་ཚུལ་ལ་མི་འཐད་པ་དང་བཞི་ལས།  དང་པོ་ནི་འཇུག་པར།  མཐོང་
བ་ཡང་དག་པ་དང་།  མཐོང་བ་བརྫུན་པ་གཉིས་སུ་གསུངས་ཤིང་རང་རྒྱུད་པ་དག་འཁྲུལ་མ་འཁྲུལ་གཉིས་སུ་གསུངས་པ་གནད་འདྲ་སྟེ།  འདི་ལ་རྨ་བྱས་སོ་སོ་སྐྱེ་བོའི་བློ་ཐམས་ཅད་དང་འཕགས་པ་འོག་མ་གསུམ་གྱི་རྗེས་ཐོབ་
ནི་བློ་འཁྲུལ་བ་དང་།  འཕགས་པ་འོག་མ་གསུམ་གྱི་མཉམ་གཞག་དང་།  སངས་རྒྱས་ཀྱི་ཡེ་ཤེས་ནི་བློ་མ་འཁྲུལ་བར་བཞེད།  བཟད་པས་དེ་བཀག་ནས་སོ་སོ་སྐྱེ་བོའི་རིགས་ཤེས་དང་།  འཕགས་པ་འོག་མ་གསུམ་གྱི་མཉམ་རྗེས་
ཐམས་ཅད་དང་།  སངས་རྒྱས་ཀྱི་ཡེ་ཤེས་རྣམས་མ་འཁྲུལ་བ་ཡིན་ལ།  དེ་ལས་གཞན་པའི་བློ་ཐམས་ཅད་འཁྲུལ་པ་ཡིན་པར་འདོད་དོ། །འོན་ཀྱང་འཇུག་པར་བཤད་པའི་མཐོང་བ་ཡང་དག་པ་ནི་འཕགས་པའི་མཉམ་གཞག་

དང་།  མཐོང་བ་བརྫུན་པ་ནི་བདེན་འཛིན་གྱི་མ་རིག་པས་བསླད་པའི་བློ་ཡིན་པར་བཤད་པས།  སོ་སྐྱེའི་རིགས་ཤེས་དང་།  འཕགས་པ་འོག་མའི་རྗེས་ཐོབ་དེ་ཉིད་དངོས་མིན་ཀྱང་སོ་སྐྱེའི་རིགས་ཤེས་ནི་དགག་བྱ་བདེན་པ་བཀག་པའི་ཆ་ནས་
མཐོང་བ་ཡང་དག་པའི་ཁོངས་སུ་བསྡུ་ཞིང་།  འཕགས་པ་འོག་མའི་རྗེས་ཐོབ་ཀུན་རྫོབ་འཛིན་སྟངས་ཀྱི་གཙོ་བོར་བྱེད་པས།  མཐོང་བ་བརྫུན་པའི་ཁོངས་སུ་བསྡུ་བ་གསལ་ཏེ།  ཀུན་རྫོབ་ལ་ཀུན་རྫོབ་བདེན་པ་དང་ཀུན་རྫོབ་ཙམ་གཉིས་སུ་
དབྱེ་བ་དེ།  སོ་སྐྱེའི་བདེན་འཛིན་དང་འཕགས་པ་འོག་མའི་རྗེས་ཐོབ་ཀྱི་སྒོ་ནས་དབྱེ་བར་གསུངས་པའི་ཕྱིར་རོ། །སོ་སྐྱེའི་མྱུ་གུ་བདེན་མེད་དུ་རྟོགས་པའི་རིགས་ཤེས་བསྟན་པ་དོན་དམ་རྟོགས་པའི་ཆ་ནས་མ་འཁྲུལ་པའི་ཁོངས་སུ་བསྡུ་ཡང་།
དངོས་ཡུལ་ཀུན་རྫོབ་བདེན་པ་ཡིན་པས་འཕགས་པའི་མཉམ་གཞག་ལ་ལྟོས་ན་ནི་འཁྲུལ་ཤེས་ཡིན་ནོ། །གཉིས་པ་ནི།  འཕགས་པ་བདེན་པ་གཉིས་ལ་འཇུག་པ་ལས།  དོན་དམ་བདེན་པ་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་
ཡང་ཡུལ་མ་ཡིན་པར་གསུངས་ཤིང་།  དོན་དམ་པའི་བདེན་པ་ནི་གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་པའི་མདོ་བདེན་གཉིས་རང་འགྲེལ་དང་།  ཚིག་གསལ་འཇུག་པ་རྣམས་སུའང་དྲངས་པས་
ཡུལ་ཡུལ་ཅན་གཉིས་སུ་སྣང་བའི་ཡུལ་དང་ཡུལ་ཅན་ཐམས་ཅད་ནི་ཀུན་རྫོབ་བདེན་པ་དང་།  འཕགས་པའི་མཉམ་གཞག་གིས་གཉིས་སྣང་ནུབ་པའི་ཚུལ་གྱིས་ཉམས་སུ་མྱོང་བར་བྱ་བའི་སྤྲོས་བྲལ་ནི་དོན་དམ་པའི་བདེན་པའོ། །འོན་

ཀྱང་།  སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་པ་ལྟ་བུ་འཆད་པ་པོའི་སྒྲས་བསྟན་པ་དང་།  ཉན་པ་པོས་ཐོས་བསམ་གྱིས་ཡུལ་དུ་བྱས་པའི་བདེན་པ་གཉིས་ནི།
ཡུལ་ཅན་གྱི་བློ་དེ་ལ་ལྟོས་ནས་བདེན་གཉིས་སོ་སོར་གཞག་ཏུ་རུང་ཡང་།  འཕགས་པའི་མཉམ་གཞག་ལ་ལྟོས་ནས་གཉིས་ཀའང་ཀུན་རྫོབ་ཡིན་ནོ། །གསུམ་པ་ནི།  འཇིག་རྟེན་པ་བརྫུན་པ་བསླུ་བའི་ཆོས་ཅན་ལ་ཀུན་རྫོབ་ཞེས་གྲགས་
ཤིང་།  ཡང་དག་པར་མི་སླུ་བ་ལ་དོན་དམ་ཞེས་གྲགས་པའི་ཐ་སྙད་ཀྱི་རྗེས་སུ་འབྲངས་ནས་དབུ་མ་པ་བདེན་གཉིས་ཀྱི་རྣམ་གཞག་བྱེད་ཅིང་།  དེ་དག་ངོས་གཟུང་བའི་གཞི་ནི་འཇིག་རྟེན་པ་དང་གཏན་མི་འདྲ་སྟེ།  འཇིག་རྟེན་པ་ནི་ཇི་ལྟར་
སྣང་བའི་དངོས་པོ་འདི་དག་གི་ནང་ནས་ཁ་ཅིག་ནི་བརྫུན་པ་བསླུ་བའི་ཆོས་ཅན་དུ་མཐོང་བས་ཀུན་རྫོབ་ཏུ་འདོད་དེ།  དབང་པོ་སྐྱོན་ལྡན་གྱི་ཤེས་པ་ཡུལ་དང་བཅས་པ་རྣམས་སོ། །ཕལ་ཆེར་ནི་ཡང་དག་པར་མི་སླུ་བར་ཞེན་ནས་དོན་དམ་དུ་སྒྲོ་
འདོགས་ཏེ་དབང་པོ་སྐྱོན་མེད་ཀྱི་ཤེས་པ་ཡུལ་དང་བཅས་པ་རྣམས་སོ། །འཇིག་རྟེན་པའི་དོན་དམ་དེ་ཉིད་ལ་དབུ་མ་པའི་རིགས་པས་རྣམ་པར་དཔྱད་པ་ན།  བརྫུན་པ་བསླུ་བའི་ཆོས་ཅན་དུ་གྲུབ་པས་འཇིག་རྟེན་པའི་དོན་དམ་དང་ཀུན་རྫོབ་
གཉིས་ཀའང་དབུ་མ་པའི་ཀུན་རྫོབ་ཡིན་ལ།  དེ་རྣམས་ཀྱི་ཆོས་ཉིད་སྟོང་པ་ཉིད་མཐར་ཐུག་དཔྱོད་པའི་རིགས་ངོའམ།  འཕགས་པའི་མཉམ་གཞག་གི་ངོར་ཡང་དག་པར་མི་སླུ་བར་གྲུབ་པས་དབུ་མ་པའི་དོན་དམ་སྟེ།  མདོ་ལས་དགེ་སློང་དག་

འདི་ནི་བདེན་པ་དམ་པ་སྟེ།  འདི་ལྟ་སྟེ་མི་སླུ་བའི་ཆོས་ཅན་ནོ། །ཞེས་དང་ཚིག་གསལ་དུ་མདོ་དྲངས་པ་ལས།  དགེ་སློང་དག་འདུས་བྱས་བསླུ་བའི་ཆོས་ཅན་གང་ཡིན་པ་དེ་ནི་བརྫུན་པ་ཡིན་ལ།  མི་སླུ་བའི་ཆོས་ཅན་མྱ་ངན་ལས་འདས་པ་གང་
ཡིན་པ་དེ་ནི་བདེན་པ་དམ་པའོ་ཞེས་དང་།  རིགས་པ་དྲུག་ཅུ་པར།  མྱ་ངན་འདས་པ་བདེན་ཅིག་པུར། །རྒྱལ་བ་རྣམས་ཀྱིས་གང་གསུངས་པ། །དེ་ཚེ་ལྷག་མ་ལོག་མིན་ཞེས། །མཁས་པ་སུ་ཞིག་རྟོག་པར་བྱེད། །ཅེས་དང་།  འགྲེལ་
པར།  དེའི་རང་བཞིན་མིན་པ་ཉིད་ཀྱིས་ན།  འདུ་བྱེད་ཐམས་ཅད་བརྫུན་པ་སྟེ།  བསླུ་བའི་ཆོས་ཅན་ཡིན་པའི་ཕྱིར།  སྨིག་རྒྱུའི་ཆུ་བཞིན་ནོ་གང་ཞིག་བདེན་པ་དེ་ནི་བསླུ་བའི་ཆོས་ཅན་མ་ཡིན་ཏེ།  དཔེར་ན་མྱ་ངན་ལས་འདས་པ་
བཞིན་ནོ། །ཞེས་དང་།  བཞི་འགྲེལ་ལས།  རང་བཞིན་སྟོང་པ་ཉིད་དུ་གང་བཤད་པ་དེ་ཉིད་བཅོམ་ལྡན་འདས་ཀྱིས་མྱ་ངན་ལས་འདའ་བར་གསུངས་སོ། །ཞེས་དང་།  སངས་རྒྱས་རྣམས་ཀྱི་དོན་དམ་པ་ནི་རང་བཞིན་ཉིད་ཡིན་ཅིང་དེའང་
བསླུ་བ་མེད་པ་ཉིད་ཀྱིས་དོན་དམ་པའི་བདེན་པ་ཡིན་ལ་ཞེས་དང་།  འཇུག་འགྲེལ་ལས།  ཀུན་རྫོབ་ཀྱི་བདེན་པ་ནི་བསླུ་བར་བྱེད་པ་ཉིད་ཀྱི་ཕྱིར་དོན་དམ་པའི་བདེན་པ་མ་ཡིན་ནོ་ཞེས་གསུངས་པས་སོ། །དེས་ན་འཇུག་འགྲེལ་ལས།  སོ་སོ་སྐྱེ་བོ་
རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ།  དེའི་རང་བཞིན་སྟོང་པ་ཉིད་གང་ཡིན་པ་དེ་ནི་དེ་རྣམས་ཀྱི་དོན་དམ་པའོ། །ཞེས་པ་ལྟར་འཇིག་རྟེན་པའི་དོན་དམ་དབུ་མ་

པའི་ཀུན་རྫོབ་ཡིན་པ་ནི་ཐལ་འགྱུར་བའི་ཁྱད་ཆོས་ཏེ།  འདིའི་དབང་དུ་མཛད་ནས་འཕགས་པའི་ལུང་བདེན་གཉིས་ཀྱི་འགྲེལ་པར་དྲངས་པ་ལས།  གཞན་གྱི་དོན་དམ་བྱས་གང་ཡིན། །དེ་ནི་གཞན་གྱི་ཀུན་
རྫོབ་སྟེ། །གཞན་གྱིས་མར་འདོད་གང་ཡིན་དེ། །གཞན་གྱིས་ཆུང་མར་འདོད་པ་བཞིན། །ཞེས་དང་།  རིགས་པ་དྲུག་ཅུ་པ་ལས་ཀྱང་།  ཚངས་སོགས་འཇིག་རྟེན་འདི་ལ་ནི། །བདེན་པར་རབ་ཏུ་གང་སྣང་བ། །དེ་ནི་འཕགས་
ལ་བརྫུན་ཞེས་གསུངས། །འདི་ལས་གཞན་ལྟ་ཅི་ཞིག་ལུས། །ཞེས་གསུངས་པའི་དགོངས་པ་བླ་ན་མེད་པའོ། །བཞི་པ་ནི་རང་རྒྱུད་པའི་སློབ་དཔོན་དག་གིས་མདོ་སྡེ་པ་དང་བྱེ་བྲག་ཏུ་སྨྲ་བའི་དོན་དམ་དབུ་མའི་ཀུན་རྫོབ་ཏུ་སྨྲ་བ་ནི་མི་
འཐད་དེ།  དེ་དག་གི་དོན་དམ་ནི་འཇིག་རྟེན་ན་སྣང་བ་ལས་བརྒལ་བས་ཀུན་རྫོབ་ཏུ་མི་རུང་ལ།  དེ་ཁོ་ན་ཉིད་སྐྱེ་མེད་མ་ཡིན་པས་དོན་དམ་དུའང་མི་རུང་བའི་ཕྱིར་ཏེ།  འཇུག་འགྲེལ་ལས།  དེའི་ཕྱིར་ཁ་ཅིག་གིས་མདོ་སྡེ་པ་རྣམས་
ཀྱི་ལུགས་གང་ཞིག་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱིས་ཀུན་རྫོབ་ཏུ་འདོད་དོ། །ཞེས་གང་སྨྲས་པ་གང་ཡིན་པ་དེ་ནི།  དབུ་མའི་བསྟན་བཅོས་ཀྱི་དོན་གྱི་དེ་ཁོ་ན་ཉིད་མངོན་པར་མི་ཤེས་པ་ཁོ་ནས་སྨྲས་པ་ཡིན་ནོ། །ཞེས་ཤེས་
པར་བྱའོ། །ཡང་གང་དག་བྱེ་བྲག་ཏུ་སྨྲ་བ་རྣམས་ཀྱིས།  གང་དོན་དམ་པར་སྨྲས་པ་དེ།  དབུ་མ་པ་རྣམས་ཀྱིས་ཀུན་རྫོབ་ཏུ་ཡིན་ནོ་སྙམ་དུ་སེམས་པ་དེ་དག་གིས་ཀྱང་བསྟན་བཅོས་ཀྱི་དོན་གྱི་དེ་ཉིད་ཡོངས་སུ་མ་ཤེས་པ་དེ་ཁོ་ན་སྟེ།  འདི་ལྟར་

འཇིག་རྟེན་ལས་འདས་པའི་ཆོས་ནི།  འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཏེ།  ལུགས་འདི་ནི་ཐུན་མོང་མ་ཡིན་པའོ།  ཞེས་མཁས་པ་རྣམས་ཀྱིས་ངེས་པར་བྱའོ། །ཞེས་གསུངས་པས་སོ། །གཉིས་པ་ལ་གཉིས་ཏེ།
ཀུན་རྫོབ་བདེན་པའི་མཚན་གཞི་དང་།  དོན་དམ་བདེན་པའི་མཚན་གཞིའོ། །དང་པོ་ནི་ཤེར་ཕྱིན་གྱི་མདོ་ལས།  ཆོས་ཐམས་ཅད་ནི་སྦྱིན་པའི་ངང་ཚུལ་ཅན་ཏེ།  ཞེས་དང་།  བྱང་ཆུབ་སེམས་དཔའ་སེམས་དཔའ་ཆེན་པོས་
ཆོས་ཐམས་ཅད་བཏགས་པ་ཙམ་ལ་སློབ་པར་བྱའོ། །ཞེས་གསུངས་ཏེ།  འདི་ལ་ཀུན་རྫོབ་ཀྱི་རང་བཞིན་ངོས་གཟུང་བ་དང་།  དེ་ལ་རྒྱུན་བསྒྲུབ་པ་དང་།  རྒྱུན་ལ་ལས་འབྲས་འཇོག་པའི་ཚུལ་དང་གསུམ་ལས།  དང་པོ་ལའང་
གསུམ་སྟེ།  དངོས་པོར་སྨྲ་བས་དོན་དམ་དུ་འདོད་པ་དགག །དབུ་མ་པར་རློམ་པའི་ལུགས་གཞན་དགག །གནད་ཀྱི་དོན་ངོས་གཟུང་བའོ། །དང་པོ་ནི།  འོ་ན་འཇིག་རྟེན་ན་མེ་དང་ཆུ་ལ་སོགས་པར་སྣང་བ་འདི་གང་ཞེ་ན་འདི་ལ་བྱེ་
བྲག་ཏུ་སྨྲ་བས། བློ་ལ་མ་ལྟོས་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པའི་ཕྱི་དོན་དངོས་སུ་འདོད་དོ། །དེ་ནི་མི་འཐད་དེ།  ཡུལ་ཅན་གྱི་བློ་དང་ཕན་ཚུན་ལྟོས་ནས་གྲུབ་པའི་ཕྱིར་རོ། །མདོ་སྡེ་པས་ཕྱི་རོལ་དོན་གྱིས་
རང་ངོས་ནས་གཏད་པའི་རྣམ་པ་ཡིན་པས་ཤེས་པ་ཡིན་ལ།  གཏོད་བྱེད་ཀྱི་ཕྱི་དོན་ལྐོག་ན་མོའི་ཚུལ་གྱིས་ཡོད་དོ། །ཞེས་འདོད་པའང་མི་རིགས་ཏེ།  མེ་ལ་སོགས་པའི་དོན་དངོས་ཡིན་པ་ལ་གནོད་བྱེད་མེད་ཅིང་།  དེའི་འབྲས་བུར་

གྱུར་པའི་ཤེས་པ་ཡིན་པ་ལས་སྒྲུབ་བྱེད་མེད་པའི་ཕྱིར་རོ། །རྣམ་བདེན་པ།  དོན་ཡོད་མ་ཡིན་སེམས་ཉིད་དེ། །ཞེས་སོགས་ཀྱི་ལུང་དང་རིགས་པའམ་གསལ་བ་ཡིན་པའི་ཕྱིར་ཞེས་པའི་རིགས་པས་དབང་ཤེས་ལ་དོན་དུ་སྣང་བ་ནི་ཤེས་པ་
ཡིན་ཞིང་།  དེ་ཡང་གཏོད་བྱེད་ཕྱི་དོན་མེད་པར་བག་ཆགས་ཀྱི་དབང་གིས་ཡུལ་དུ་སྣང་བ་ཡིན་ནོ། །ཞེས་ཟེར་བ་མི་འཐད་དེ།  ལུང་དྲང་དོན་ཡིན་པའི་ཕྱིར་དང་།  རིག་བྱ་དང་གསལ་བྱ་རྟགས་སུ་བཀོད་ན་མ་
ངེས།  རིག་བྱེད་གསལ་བྱེད་རྟགས་སུ་བཀོད་ན་མ་གྲུབ་པའི་ཕྱིར་དང་།  ཕྱི་རོལ་གྱི་ངོ་བོར་སྣང་གི།  སིམ་གདུང་ལ་སོགས་པའི་ངོ་བོར་མི་སྣང་བའི་ཕྱིར་རོ། །རྣམ་བརྫུན་པས།  ཕྱི་རོལ་དོན་མཐོང་ལོག་པ་ཡིན། །ཞེས་དང་། 
ཡོད་པ་མ་ཡིན་དོན་སྣང་ཕྱིར། །ཞེས་པའི་ལུང་དང་རིགས་པས་ཤེས་པ་ལ་ཁ་ཕྱིར་ལྟས་དོན་དུ་སྣང་བ་ནི་དོན་ཤེས་གཉིས་ཀ་མ་ཡིན་པས་འཁྲུལ་བའི་སྣང་བ་རབ་རིབ་ཅན་ལ་སྐྲ་ཤད་སྣང་བ་དང་འདྲ་བར་འདོད་པ་དེའང་མི་རིགས་ཏེ།  བདེ་སྡུག་
སིམ་གདུང་གི་དོན་བྱེད་པར་སྣང་བས་དངོས་པོར་འཇོག་པ་ལྟར།  མེ་ཆུ་ཡང་ཚ་གྲང་གི་དོན་བྱེད་པར་མཐོང་བས་དངོས་པོར་ཁས་ལེན་དགོས་པའི་ཕྱིར་དང་།  མཐོང་ཡང་གཅིག་དུ་བྲལ་གྱི་རྣམ་པར་དཔྱད་ན་མི་རྙེད་པ་ལྟར།  ཤེས་པའང་
དུས་ཀྱི་ཆ་ཤས་ཀྱིས་རྣམ་པར་དཔྱད་ན་མི་རྙེད་པར་མཚུངས་པའི་ཕྱིར་རོ། །དེ་ལྟར་དངོས་པོར་སྨྲ་བ་དག་ནི་ཤིང་ཐོག་དོན་དུ་གཉེར་བས་ཤིང་སྡོང་ལ་འཛེགས་ཏེ་ཡལ་ག་སྔ་མ་བཏང་ནས་ཕྱི་མ་མ་བཟུང་ན་ཤིང་ཐོག་མ་ཐོབ་པར་གཡང་ས་ཆེན་པོར་

ལྷུང་བ་བཞིན་དུ།  གནག་རྫི་ཡན་ཆད་ལ་གྲགས་པའི་འཇིག་རྟེན་གྱི་དངོས་པོ་དོར་ཞིང་།  བདག་དང་ཆོས་གཞན་ཏུ་བཏགས་པས་དེ་ཁོ་ན་ཉིད་ཀྱང་མ་བཟུང་ཞིང་ལྟ་བ་ངན་པའི་རི་སུལ་དུ་ལྷུང་སྟེ་བདེན་པ་གཉིས་ལས་ཉམས་པས་འབྲས་བུ་མི་
འཐོབ་པ་ཡིན་ནོ། །ཞེས་སློབ་དཔོན་ཟླ་བས་བཤད་དོ། །གཉིས་པ་དབུ་མ་པར་རློམ་པའི་ལུགས་གཞན་དགག་པ་ལ་བཞི་སྟེ། ཀུན་རྫོབ་ཐམས་ཅད་འཇིག་རྟེན་པའི་ལུགས་སུ་འདོད་པ་དགག་པ།  བདེན་གཉིས་སྐྱེ་འཕགས་སོ་སོའི་
ལུགས་སུ་འདོད་པ་དགག་པ།  ཀུན་རྫོབ་ཡོད་མིན་མེད་མིན་དུ་འདོད་པ་དགག་པ།  བཏགས་དོན་མེད་པའི་བཏགས་པ་ཡོད་པ་དགག་པའོ། །དང་པོ་ནི།  དབུ་མ་པར་རློམ་པ་ཁ་ཅིག །དབུ་མ་པ་ལ་རང་ལུགས་ཀྱི་ཁས་བླངས་ཅི་ཡང་མེད་དེ། 
དབུ་མ་པ་ནི་འཕགས་པའི་གང་ཟག་ཡིན་ལ་དབུ་མ་ནི་དེའི་མཉམ་གཞག་ཡིན་པས་དེའི་མཉམ་གཞག་གི་ངོ་ན་སྤྲོས་པ་ཐམས་ཅད་ཞི་བས་སོ། །དེས་ན་གཞུང་འདིར་བཀོད་པའི་གཞི་ལམ་འབྲས་བུའི་རྣམ་གཞག་ཐམས་ཅད་ནི་འཇིག་
རྟེན་པའི་ལུགས་བཀོད་པ་ཙམ་སྟེ།  བཞི་བརྒྱ་པར།  ཇི་ལྟར་ཀླ་ཀློ་སྐད་གཞན་གྱིས། །གཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་མ་གཏོགས་པར། །འཇིག་རྟེན་གཟུང་བར་ནུས་མ་ཡིན། །ཞེས་དང་།  འཇུག་པར། 
འཇིག་རྟེན་ངོར་བྱས་བདག་ནི་སྨྲ་བར་བྱེད། །ཅེས་དང་།  འཇུག་འགྲེལ་ལས།  ཡོད་པ་མིན་ཡང་འཇིག་རྟེན་ཁོ་ན་ལ་གྲགས་པར་གྱུར་པས་ཡོད་དོ་ཞེས་འཇིག་རྟེན་གྱི་ངོ་ཁོ་ནར་བརྗོད་པ་ཡིན་ཏེ།  དེ་རྗེས་སུ་བརྗོད་པ་ནི་དེ་ཟློག་

པའི་ཐབས་ཡིན་པའི་ཕྱིར་རོ། །ཇི་སྐད་དུ།  བཅོམ་ལྡན་འདས་ཀྱིས་འཇིག་རྟེན་ང་དང་ལྷན་ཅིག་རྩོད་ཀྱི།  ང་ནི་འཇིག་རྟེན་དང་མི་རྩོད་དེ།  གང་འཇིག་རྟེན་ན་ཡོད་པར་འདོད་པ་དེ་ནི་ངས་ཀྱང་ཡོད་པར་བཞེད་
དོ། །གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་གསུངས་པ་ལྟ་བུའོ་ཞེས་དང་།  ཡང་དེ་ཉིད་ལས་གཞན་ལ་རག་ལས་པ་ཉིད་ཀྱི་སྒོ་ནས་བདག་གིས་ཀུན་རྫོབ་ཁས་བླངས་ཀྱི་རང་དབང་དུ་ནི་མ་ཡིན་ནོ། །ཞེས་
དང་།  དངོས་པོ་ཀུན་རྫོབ་པ་སྨིག་རྒྱུའི་ཆུ་དང་འདྲ་བ་རྣམས་ནི་འཇིག་རྟེན་པའི་ཕྱིན་ཅི་ལོག་ཁས་བླངས་ནས་རྐྱེན་ཉིད་འདི་པ་ཙམ་དུ་ཁས་བླངས་པ་ཁོ་ནས་གྲུབ་པ་ཡིན་གྱི་གཞན་གྱིས་ནི་མ་ཡིན་ནོ། །ཞེས་དང་།  རིགས་པ་དྲུག་ཅུ་པའི་འགྲེལ་
པར།  བྱིས་པའི་སྐྱེ་བོའི་རྟོག་པའི་དབང་དུ་འཁོར་བ་དང་མྱ་ངན་ལས་འདས་པ་གཉིས་ཡོད་དེ།  ཞེས་གསུངས་པར་ཞེས་འདོད་དོ། །དེ་ལ་འཇིག་རྟེན་པའི་དོན་གང་ཡིན་ཞེས་འདྲི།  དེ་ལ་ཁ་ཅིག །གྲུབ་མཐས་བསྒྱུར་བའི་དངོས་སྨྲ་བ་རྣམས་
ནི་བདེན་པ་གཉིས་ཀ་ལས་ཉམས་པའི་ཕྱིར་འཇིག་རྟེན་ནི་གྲུབ་མཐའ་ལ་གཏན་མ་ཞུགས་པའི་འཇིག་རྟེན་ཐ་མལ་པ་རྣམས་ཡིན་པས་དེ་ལ་གྲགས་པ་རྣམས་གཞུང་འདིར་བཀོད་པའོ་ཞེ་ན།  འོ་ན་གཞུང་འདིར་བཤད་པའི་སེམས་བསྐྱེད་པ་བཅུ་ལ་སོགས་
པ་ཐེག་པ་གསུམ་གྱི་ས་ལམ་དང་འབྲས་བུ་སྐུ་དང་ཡེ་ཤེས་དང་ཕྲིན་ལས་ལ་སོགས་པ་རྣམས་ནི་གཞི་མ་གྲུབ་པར་འགྱུར་ཏེ།  དབུ་མ་པ་ལ་ནི་རང་ལུགས་མེད་པས་དེའི་ལུགས་མ་ཡིན།  དངོས་པོར་སྨྲ་བ་རྣམས་ནི་བདེན་པ་གཉིས་ཀ་ལས་ཉམས་པས་

དེའི་ལུགས་ཀྱང་མ་ཡིན།  འཇིག་རྟེན་ཐ་མལ་པ་ལ་ནི་ཅུང་ཟད་ཀྱང་མ་གྲགས་པས་དེའི་ལུགས་ཀྱང་མ་ཡིན་པའི་ཕྱིར།  གལ་ཏེ་དེ་རྣམས་འཇིག་རྟེན་པ་ལ་དངོས་སུ་གྲགས་ཟིན་པ་མིན་ཀྱང་།  གྲགས་སུ་རུང་བས་འཇིག་རྟེན་པའི་ལུགས་ཏེ། 
འཇིག་རྟེན་པའང་ནམ་ཞིག་ལམ་དེ་དང་དེ་ལ་ཞུགས་པ་ན་གྲགས་པར་འགྱུར་པས་སོ། །ཞེ་ན།  དེ་ལྟར་ན་ཕྱི་ནང་གི་གྲུབ་མཐའ་སྨྲ་བས་བཏགས་པའི་བདག་དང་གཙོ་བོ་དང་།  རྡུལ་དང་ཤེས་པ་བདེན་པ་བ་རྣམས་ཀྱང་འཇིག་རྟེན་པའི་ལུགས་
སུ་ཐལ་ཏེ།  ད་ལྟ་དངོས་སུ་གྲགས་ཟིན་པ་མེད་ཀྱང་ནམ་ཞིག་གྲུབ་མཐའ་དེ་དང་དེ་ལ་ཞུགས་པ་ན་གྲགས་པར་འགྱུར་བར་མཚུངས་པའི་ཕྱིར་རོ། །འདོད་ན།  དེ་རྣམས་འཇིག་རྟེན་པའི་ལུགས་ལས་ཉམས་པར་གཞུང་ལས་བཤད་ཅིང་།  ཁྱེད་
རང་ཡང་འདོད་པ་དང་འགལ་ལོ། །གཞན་དག་འཇིག་རྟེན་ནི་མནར་མེད་པ་དང་སྲིད་རྩེའི་བར་དང་།  ཆོས་མཆོག་ཆེན་པོའི་བར་གྱི་གང་ཟག་རྣམས་ཡིན་ལ།  གང་ཟག་དེ་རྣམས་གྲུབ་མཐའ་ལ་ཞུགས་པའམ་མ་ཞུགས་པ་སུ་ཡིན་ཀྱང་སླ་སྟེ། 
དེ་རྣམས་ཀྱིས་ཐོག་མེད་ནས་གོམས་པའི་བློ་ནི་གྲུབ་མཐས་མ་བསྒྱུར་བ་ཡིན་ཞིང་།  བློ་དེ་ལ་ཇི་ལྟར་སྣང་བ་དབུ་མའི་གཞུང་དུ་བཀོད་པའོ་ཞེ་ན།  དེའང་མི་འཐད་དེ།  འདིར་བཤད་པའི་གཞི་བདེན་པ་གཉིས་དང་།  ལམ་མཐའ་དང་བྲལ་བའི་
རྟེན་འབྲེལ་ལ་སོགས་པ་འཕགས་པའི་སྤྱོད་ཡུལ་ཡིན་གྱི།  སོ་སོ་སྐྱེ་བོས་ཐོག་མེད་ནས་གོམས་པའི་བློའི་སྤྱོད་ཡུལ་མ་ཡིན་པར་གསུངས་པའི་ཕྱིར་ཏེ།  འཇུག་འགྲེལ་ལས་དེའི་རང་གི་ངོ་བོ་ནི་མ་རིག་པའི་ལིང་ཐོག་མཐུག་པོས་བློའི་མིག་མ་ལུས་

པར་ཁེབས་པ་བདག་ཅག་གི་ཡུལ་དུ་ཉེ་བར་འགྲོ་བ་མ་ཡིན་གྱི་དྲུག་པ་ལ་སོགས་པ།  ས་གོང་མ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་ཡུལ་དུ་ནི་འགྱུར་བ་ཡིན་ཏེ་ཞེས་དང་།  ཁོ་བོ་ཅག་ནི་རྣལ་འབྱོར་པ་རྣམས་ཀྱིས་
དངོས་པོ་དེ་དག་འདི་ལྟར་གཟིགས་ཤིང་།  གཞན་གང་དག་རྣལ་འབྱོར་པའི་ཡེ་ཤེས་ཐོབ་པར་འདོད་པ་དེ་དག་གིས་ཀྱང་ཆོས་ཀྱི་རང་བཞིན་དེ་སྐད་བཤད་པ་ལ་ལྷག་པར་མོས་པར་བྱའོ། །ཞེས་ལུང་ཇི་ལྟ་བ་བཞིན་དུ་རྣལ་འབྱོར་པའི་ཡེ་ཤེས་ཀྱིས་
ཐུགས་སུ་ཆུད་པའི་སྒོ་ནས་དངོས་པོ་རང་བཞིན་མེད་པར་འཆད་པར་ཞུགས་པ་ཡིན་གྱི།  རང་གི་ཤེས་པ་ལ་ལྟོས་ནས་ནི་མ་ཡིན་ཏེ།  ཞེས་གསུངས་པས་སོ། །གལ་ཏེ་དེ་དག་དོན་དམ་བདེན་པ་ཁོ་ནའི་དབང་དུ་བྱས་སོ་སྙམ་ན།  དེའང་མ་ཡིན་
ཏེ།  ཀུན་རྫོབ་རྟེན་འབྲེལ་སྒྱུ་མ་ལྟ་བུར་རྣམ་པར་གཞག་པ་ནི་དེ་ལྟ་བུའི་དོན་དམ་བདེན་པ་རྟོགས་པས་ཁྱད་པར་དུ་བྱས་པའི་ཕྱིར་རོ། །ཡང་ལ་ལ་དག་འཇིག་རྟེན་ནི་མནར་མེད་པ་ནས་ས་བཅུ་པའི་བར་མ་རིག་པ་དང་བཅས་པའི་གང་ཟག་
མཐའ་དག་ཡིན་ལ།  གང་ཟག་དེ་རྣམས་ལས་ཀུན་བཏགས་ཀྱི་ལྟ་བས་གསར་དུ་བཏགས་པ་ནི་ཐ་སྙད་དུའང་མེད་པས་གཞུང་འདིར་བཤད་པའི་རྣམ་གཞག་རྣམས་ནི་གང་ཟག་དེ་རྣམས་ལ་ཐོག་མེད་ནས་ཡོད་པའི་ལྷན་སྐྱེས་ཀྱི་མ་རིག་པའི་
དབང་གིས་གཞི་དང་ལམ་དང་འབྲས་བུ་ཅི་རིགས་པ་རང་གི་ངང་གིས་འབད་མེད་དུ་སྣང་བ་རྣམས་ཏེ།  སོ་སྐྱེ་ལ་མི་སྣང་བ་རྣམས་ཀྱང་འཕགས་པ་ལ་སྣང་བས།  རྣམ་གཞག་ཐམས་ཅད་རུང་སྙམ་ན་དེའང་མི་རུང་སྟེ།  འཕགས་པའི་མཉམ་

གཞག་གི་ངོ་ན་ནི་གཞི་ལམ་འབྲས་བུའི་སྤྲོས་པ་ཐམས་ཅད་ཉེ་བར་ཞི་བས་གང་ཡང་མ་གྲུབ་ལ།  རྗེས་ཐོབ་ཏུ་གཞི་ལམ་འབྲས་བུའི་རྣམ་གཞག་སྣང་བ་དེ་ཡང་།  ལྷན་སྐྱེས་ཀྱི་མ་རིག་པའི་དབང་ཁོ་ནས་སྣང་ན།  དེ་དག་སོ་སྐྱེ་ཐ་མལ་པ་ལའང་
སྣང་བར་ཐལ་བའི་ཕྱིར་རོ། །གཉིས་པ་ནི།  ཁ་ཅིག་དབུ་མ་པ་ལ་ནི།  རང་ལུགས་ཀྱི་བདེན་གཉིས་ཀྱི་རྣམ་གཞག་མེད་ལ་གཞུང་འདིར་བཀོད་པའི་དོན་དམ་ནི་འཕགས་པའི་ལུགས་ཏེ།  དོན་དམ་ལ་འཕགས་པ་འབའ་ཞིག་ཚད་མ་ཡིན་
གྱི་སོ་སྐྱེ་ཚད་མ་མིན་པས་སོ། །ཀུན་རྫོབ་ནི་སོ་སྐྱེའི་ལུགས་ཏེ།  ཀུན་རྫོབ་ནི་གཏི་མུག་འབའ་ཞིག་གིས་སྣང་ལ།  དེའང་མིག་དག་པ་ལ་རབ་རིབ་ཅན་གྱི་སྐྲ་ཤད་མི་སྣང་བ་བཞིན་དུ་གཏི་མུག་དང་བྲལ་བའི་འཕགས་པ་རྣམས་ལ་མི་སྣང་སྟེ། 
ཚིག་གསལ་ལས།  གང་ཞིག་བརྫུན་པའམ་བརྫུན་པ་མ་ཡིན་པར་འགྱུར་བ་འཕགས་པ་རྣམས་ཀྱིས་ནི་ཅུང་ཟད་ཀྱང་གཟིགས་པ་མ་ཡིན་ནོ། །ཞེས་གསུངས་སོ། །དེས་ན་དོན་དམ་འཕགས་པ་དང་།  ཀུན་རྫོབ་སོ་སྐྱེའི་རྗེས་སུ་འབྲངས་ནས་
སྨྲས་པ་ཙམ་དུ་ཟད་དེ།  འཇུག་འགྲེལ་ལས།  དོན་དམ་པ་ནི་དོན་དམ་པ་གཟིགས་པ་རྣམས་ཀྱི་ཁྱད་པར་གྱི་ཡུལ་ཉིད་ཀྱིས་བདག་གི་རང་གི་ངོ་བོ་རྙེད་པ་ཡིན་གྱི་ཞེས་དང་།  གཞན་ནི་སོ་སོའི་སྐྱེ་བོ་མ་རིག་པའི་རབ་རིབ་ཀྱི་ལིང་ཐོག་གིས་བློའི་
མིག་མ་ལུས་པར་ཁེབས་པ་རྣམས་ཀྱིས་མཐོང་བ་བརྫུན་པའི་སྟོབས་ལས་བདག་གི་ཡོད་པ་རྙེད་པ་ཡིན་ཞེས་དང་།  བཞི་འགྲེལ་ལས།  གང་གི་ཚེ་འཇིག་རྟེན་པའི་དངོས་པོ་བཤད་པར་འདོད་པ་དེའི་ཚེ་ཕྱི་དང་ནང་གི་དོན་གྱི་དབྱེ་བས་ཕུང་པོ་ལྔ་

ཆར་ཡང་འཇིག་རྟེན་པའི་རྟོག་པ་ཚད་མར་བྱས་ཏེ་ཁས་བླང་བར་བྱའོ། །གང་གི་ཚེ་འཇིག་རྟེན་ལས་འདས་པའི་དེ་ཁོ་ན་ཉིད་བཤད་པར་འདོད་པ་དེའི་ཚེ་ཡེ་ཤེས་ལ་ལྟོས་ནས་ཕུང་པོ་ལྔ་ཆར་ཡང་རང་བཞིན་གྱིས་སྟོང་པར་བཤད་
པར་བྱའོ། །དེ་ལས་གཞན་དུ་གང་རུང་གཅིག་མི་འདོད་པའི་རྒོལ་བས་ནི་དེ་ཁོ་ན་ཉིད་དང་འཇིག་རྟེན་པའང་བཤད་པར་མི་འགྱུར་ཞེས་དང་།  གལ་ཏེ་སེམས་དང་སེམས་ལས་བྱུང་བ་རྣམས་ཡོད་ན་ནི།  དེའི་ཚེ་བུམ་པ་དང་སྣམ་བུ་ལ་སོགས་པ་རྣམས་
ཀྱང་ཡོད་དེ།  འཇིག་རྟེན་མཐའ་དག་ལ་གྲགས་པའི་ཕྱིར་རོ། །ཅི་སྟེ་བུམ་པ་དང་སྣམ་བུ་ལ་སོགས་པ་དེ་རྣམ་པར་དཔྱད་པ་ན་མེད་ན་ནི་དེའི་ཚེ་སེམས་དང་སེམས་ལས་བྱུང་བ་རྣམས་ཀྱང་མེད་པར་འགྱུར་ཏེ།  གཉིས་ཀའང་རིགས་པ་དང་བྲལ་
བའི་ཕྱིར་རོ། །ཞེས་བཤད་པས་སོ། །ཞེ་ན།  དེའང་མི་མཚུངས་ཏེ།  འཕགས་པའི་མཉམ་གཞག་གི་ངོ་ན་ནི་དོན་དམ་ཡོད་མེད་ཀྱི་སྤྲོས་པ་ཞི་བས་དོན་དམ་གྱི་ཐ་སྙད་མི་འགྲུབ་ལ།  ཀུན་རྫོབ་ནི་འཁྲུལ་སྣང་ཡིན་པས་དེའི་ཡུལ་དུ་དོན་དམ་མི་འགྱུར་བས་དོན་
དམ་མ་གྲུབ་པའི་སྐྱོན་ཡོད་ཅིང་།  ཀུན་རྫོབ་ཀྱང་མ་གྲུབ་པའི་སྐྱོན་ཡོད་དེ།  སོ་སོ་སྐྱེ་བོའི་གཏི་མུག་དེས་ཀུན་རྫོབ་དེ་ཀུན་རྫོབ་ཡིན་པར་གྲུབ་བམ་མ་གྲུབ།  མ་གྲུབ་ན་ཀུན་རྫོབ་ཡིན་པར་སུས་ཀྱང་མ་གྲུབ་པར་འགྱུར་ཏེ།  འཕགས་པ་ལ་ནི་
ཁྱེད་ལྟར་ན་ཀུན་རྫོབ་མི་མངའ་བས་མ་གྲུབ་ལ།  སོ་སོ་སྐྱེ་བོས་ཀྱང་མ་གྲུབ་པས་སོ། །གྲུབ་ན་སོ་སྐྱེའི་གཏི་མུག་དེས་ཀུན་རྫོབ་དེ་བརྫུན་པ་བསླུ་བའི་ཆོས་ཅན་སྒྱུ་མ་ལྟ་བུར་གྲུབ་པར་ཐལ།  དེས་ཀུན་རྫོབ་དེ་ཀུན་རྫོབ་ཡིན་པར་གྲུབ་པའི་ཕྱིར། 

 ཁྱབ་སྟེ།  ཚིག་གསལ་དུ་མདོ་དྲངས་པ་ལས།  འདི་དག་ནི་བསླུ་བར་བྱེད་པའི་ཆོས་ཅན་ནོ། །འདི་དག་ནི་བརྫུན་པ་སྒྱུ་མ་བྱིས་པ་འབྲིད་པའོ། །ཞེས་གསུངས་པས་སོ། །གསུམ་པ་ནི།  ཕྱིས་ཀྱི་དབུ་མ་པ་ཁ་ཅིག་ཐལ་འགྱུར་བའི་ལུགས་ལ་ཀུན་རྫོབ་
ཐ་སྙད་དུ་བུམ་པ་དང་སྣམ་བུ་སོགས་ཡོད་མིན་མེད་མིན་དུ་ཁས་ལེན་དགོས་ཏེ།  ལུང་ནི།  ཡོད་མིན་མེད་མིན་ཡོད་མེད་མིན། །ཞེས་སོགས་མཐའ་བཞིའི་སྤྲོས་པ་བཀག་པའི་ལུང་རྣམས་དང་།  རིགས་པ་ནི་ཡོད་ན་རྟག་པར་འགྱུར་ཅིང་།  མེད་ན་
ཆད་པར་འགྱུར་བའི་ཕྱིར།  རྩ་ཤེར་ལས།  ཡོད་ཅེས་བྱ་བ་རྟག་པར་ལྟ། །མེད་ཅེས་བྱ་བ་ཆད་པར་འཛིན། །དེ་ཕྱིར་ཡོད་དང་མེད་པ་ལ། །མཁས་པས་གནས་པར་མི་བྱའོ། །ཞེས་གསུངས་པས་སོ། །ཞེས་འདོད་དོ། །འདི་ལ་སྒྲུབ་བྱེད་མི་
འཐད་པ་དང་།  གནོད་བྱེད་ཡོད་པ་གཉིས་ལས།  དང་པོ་ལ་མཐའ་བཞིའི་སྤྲོས་པ་བཀག་པའི་ལུང་རྣམས་ནི་དོན་དམ་ལ་དགོངས་པ་ཡིན་གྱི།  ཀུན་རྫོབ་ལ་དགོངས་པ་མ་ཡིན་ཏེ།  དོན་དམ་སྤྲོས་བྲལ་ཡིན་པའི་ཕྱིར་དང་།  ཀུན་རྫོབ་སྤྲོས་
བཅས་ཡིན་པའི་ཕྱིར་རོ། །རིགས་པའི་སྒྲུབ་བྱེད་ཀྱང་མི་འཐད་དེ་ཡོད་པ་ཙམ་ལ་རྟག་པས་ཁྱབ་ན།  སློབ་དཔོན་འཕགས་པ་ལྷས།  རེ་ཞིག་དངོས་གང་ཡོད་ན་ནི། །རྣམ་པར་འཇིག་པའི་གནས་ལ་གནས། །ཞེས་དངོས་པོར་ཡོད་ན་མི་
རྟག་པས་ཁྱབ་པར་གསུངས་པ་དང་འགལ་བའི་ཕྱིར་དང་།  མེད་པ་ཙམ་ལ་ཆད་པས་ཁྱབ་ན།  བདག་མེད་གཉིས་ཀྱང་བདག་ཆད་པར་ཐལ་བའི་ཕྱིར་རོ། །གཞན་ཡང་འདི་ཡོད་ན་འདི་འབྱུང་ཞེས་པའི་རྟེན་འབྲེལ་ཡང་མི་འཐད་པར་འགྱུར་

ཏེ།  འདི་ཡོད་པ་མི་སྲིད་པའི་ཕྱིར་རོ། །གཉིས་པ་གནོད་བྱེད་ཡོད་པ་ལ་ལུང་གིས་གནོད་དེ།  མདོ་ལས།  བཅོམ་ལྡན་འདས་ཀྱི་འཇིག་རྟེན་ང་དང་ལྷན་ཅིག་རྩོད་ཀྱི།  ང་ནི་འཇིག་རྟེན་དང་ལྷན་ཅིག་མི་རྩོད་དེ།  གང་
འཇིག་རྟེན་ན་ཡོད་པར་འདོད་པ་དེ་ནི་ངས་ཀྱང་ཡོད་པར་བཞེད་དོ། །གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་གསུངས་པ་དང་འགལ་ཏེ།  འཇིག་རྟེན་ན་ཡོད་མེད་དེ་སྟོན་པས་ཐ་སྙད་དུ་ཡོད་མེད་ལ་བཞེད་
པའི་ཕྱིར་རོ། །རིགས་པའི་གནོད་བྱེད་ནི།  སྣང་རུང་གི་ཆོས་མ་དམིགས་པ་ལ་མེད་ཅེས་པ་དང་།  སྣང་རུང་གི་ཆོས་དམིགས་པ་ལ་ཡོད་ཅེས་པའི་ཐ་སྙད་དེ་འཇིག་རྟེན་གྱི་ཐ་སྙད་དོན་མཐུན་མ་ཡིན་པར་འགྱུར་ཏེ།  ཐ་སྙད་དུ་ཡོད་མེད་གང་དུའང་
ཁས་མི་བླང་བའི་ཕྱིར་རོ། །གལ་ཏེ་དེ་དག་འཇིག་རྟེན་གྱི་ཐ་སྙད་ཡིན་ཡང་དབུ་མ་པས་ཁས་མི་ལེན་ནོ་སྙམ་ན།  སྔར་གྱི་མདོ་དེ་ཉིད་དང་འགལ་ཞིང་།  གལ་ཏེ་ཁྱོད་ལ་འཇིག་རྟེན་མི་གནོད་ན། །འཇིག་རྟེན་ཉིད་ལྟོས་འདི་ནི་དགག་པར་
གྱིས། །ཞེས་པའང་རང་ལ་ལོག་པར་འགྱུར་རོ། །གྲགས་པ་དང་འགལ་བ་ནི་དབུ་མ་ཐལ་འགྱུར་བ་ཞིག་ལ་ཕྱི་རོལ་ནས་གཞན་ཞིག་གིས་ཁྱོད་ལ་མེ་ཡོད་དམ།  ཆུ་ཡོད་དམ་ཞེས་དྲིས་པའི་ཚེ།  དེ་དག་ཡོད་ན་ཡོད་ཅེས་དང་།  མེད་
ན་མེད་ཅེས་སྨྲ་བར་མཐོང་གི།  མེ་དང་ཆུ་ཡོད་པ་ཡང་མ་ཡིན།  མེད་པ་ཡང་མ་ཡིན་ཞེས་སྨྲ་བར་མ་མཐོང་ཞིང་།  སྨྲ་ན་ཡང་ཀླན་ཀའི་ཚིག་ཏུ་འགྱུར་གྱི་འཇིག་རྟེན་ན་གྲགས་པའི་དོན་གང་ཡང་མི་འགྲུབ་པའོ། །བཞི་པ་ནི།  ཕྱིས་ཀྱི་དབུ་མ་པ་ཁ་

ཅིག །དངོས་འགལ་གཅིག་རྣམ་བཅད་ལ་ཁེགས་ན་གཅིག་ཤོས་ཡོངས་གཅོད་ལ་གྲུབ་པས།  བདེན་པ་གཉིས་ཆར་དུའང་ཡོད་མིན་མེད་མིན་གཞི་གཅིག་ལ་མི་སྲིད་དོ། །དེས་ན་འདི་ནི་ལྷ་སྦྱིན་ནོ་འདི་ནི་མཆོད་སྦྱིན་ནོ་ཞེས་སོགས་གང་ཟག་དང་།  
འདི་ནི་ལྷ་སྦྱིན་གྱི་རྣ་བའོ། །ཞེས་སོགས་ཆོས་ཀྱི་ཐ་སྙད་ཐམས་ཅད་མིང་གིས་བཏགས་པ་ཙམ་ཡིན་གྱི།  བཏགས་པའི་དོན་དེ་བཙལ་ན་མི་རྙེད་པ་དེ་ཐལ་འགྱུར་བའི་ལུགས་ཐུན་མོང་མ་ཡིན་པ་ཡིན་པས་ཀུན་རྫོབ་ཀྱི་རྣམ་གཞག་ཐམས་ཅད་མིང་
གིས་བཏགས་པ་ཙམ་ཡོད་ཀྱི།  བཏགས་པའི་དོན་ནི་མེད་དོ་ཞེས་སྨྲའོ། །དེ་ལ་དོན་དམ་གྱི་དབང་དུ་བྱས་ནས་ཡོད་མིན་མེད་མིན་ཁས་མི་ལེན་པ་ནི་འོག་ཏུ་འགོག་ལ་ཀུན་རྫོབ་ཐ་སྙད་ལའང་སྣང་རུང་གི་ཆོས་རྣམས་ལ་ཡོད་མེད་དང་ཡིན་མིན་
སོ་སོར་ཕྱེ་དགོས་པ་ནི་སྔར་བཤད་ལྟར་ཡིན་ཅིང་།  སྣང་མི་རུང་གི་ཆོས་ལ་དངོས་འགལ་གཅིག་རྣམ་བཅད་ལ་ཁེགས་པས་གཅིག་ཤོས་ཡོངས་གཅོད་ལ་གྲུབ་པའི་ངེས་པ་མེད་ཏེ།  གཞན་དུ་ན་མདུན་གྱི་གཞི་འདིར་ཤ་ཟ་ཡོད་པ་ཡིན་པར་ཐལ།
དེ་མེད་པ་མ་ཡིན་པའི་ཕྱིར་རོ། །ཞེས་རང་བཞིན་གྱིས་བསྐལ་པ་དང་།  དུ་བ་ལ་སོགས་པའི་གཏན་ཚིགས་མ་མཐོང་བའི་ལ་རྒྱབ་ན་མེ་ཡོད་པར་ཐལ།  དེ་ན་དེ་མེད་པ་མ་ཡིན་པའི་ཕྱིར་ཞེས་ཡུལ་གྱིས་བསྐལ་པ་དང་།  སང་ཉིན་གོས་སྔོན་པོ་
གྱོན་པའི་ལྷ་སྦྱིན་འོང་བར་ཐལ།  དེ་མི་འོང་བ་མ་ཡིན་པའི་ཕྱིར།  ཞེས་དུས་ཀྱིས་བསྐལ་པ་རྣམས་ལ་ཡོད་མེད་གང་དུ་སྨྲ་ལེགས་པར་སོམས་ཤིག །དེ་བཞིན་དུ་མྱུ་གུའི་དུས་ན་ས་བོན་ཡོད་པར་ཐལ།  དེ་ན་དེ་མེད་པ་མ་ཡིན་པའི་ཕྱིར་ཞེས་བརྗོད་ན་ལན་ཅི་

སྨྲ།  འདོད་དོ་ཞེ་ན།  རྒྱུ་རྟག་པར་འགྱུར་ཞིང་།  མ་གྲུབ་བོ་ཞེ་ན།  རྒྱུ་མེད་པར་འགྱུར་ཏེ།  འཇུག་པར།  གང་ཕྱིར་མྱུ་གུ་ས་བོན་ལས་གཞན་མིན། །དེ་ཕྱིར་མྱུག་ཚེ་ས་བོན་ཞིག་པ་མེད། །གང་ཕྱིར་གཅིག་ཉིད་ཡོད་མིན་
དེ་ཕྱིར་ཡང་། །མྱུག་ཚེ་ས་བོན་ཡོད་ཅེས་བརྗོད་མི་བྱ། །ཞེས་གསུངས་པས་སོ། །མིང་གིས་བཏགས་པའི་དོན་བཙལ་བའི་ཚེ་ན་མི་རྙེད་ཅེས་པ་ནི།  དོན་དམ་དུ་མི་རྙེད་པ་ལ་བྱེད་དམ།  ཐ་སྙད་དུ་མི་རྙེད་པ་ལ་བྱེད།  དང་པོ་ལྟར་ན།  དེའི་
ཚེ་འདོགས་བྱེད་ཀྱི་མིང་ཡང་མི་རྙེད་པས་མིང་གིས་བཏགས་པ་ཙམ་ཡོད་ལ།  བཏགས་པའི་དོན་མེད་ཅེས་པ་འགལ་ཏེ།  རིན་ཆེན་ཕྲེང་བ་ལས།  གཟུགས་ཀྱི་དངོས་པོ་མིང་ཙམ་ཕྱིར། །ནམ་མཁའ་ཡང་ནི་མིང་ཙམ་མོ། །འབྱུང་མེད་
གཟུགས་ལྟ་ག་ལ་ཡོད། །དེ་ཕྱིར་མིང་ཙམ་ཉིད་ཀྱང་མེད། །ཅེས་གསུངས་པའི་ཕྱིར་རོ། །ཕྱི་མ་ལྟར་ན།  ཐ་སྙད་དུ་འདོགས་བྱེད་ཀྱི་མིང་དང་མིང་གིས་བཏགས་པར་བྱ་བའི་དོན་གཉིས་པོ་ཕན་ཚུན་ལྟོས་ནས་གྲུབ་པ་མ་ཡིན་པར་ཐལ།  ཐ་
སྙད་དུ་འདོགས་བྱེད་ཀྱི་མིང་ཡོད་ཅིང་མིང་གིས་བཏགས་པར་བྱ་བའི་དོན་མེད་པའི་ཕྱིར།  འདོད་ན།  ལས་དང་བྱེད་པ་པོ་ཕན་ཚུན་ལྟོས་ནས་གྲུབ་པ་མ་ཡིན་པར་ཐལ།  འདོད་པ་དེའི་ཕྱིར།  ཁྱབ་པ་གྲུབ་ཅིང་འདོད་མི་ནུས་ཏེ།  བྱེད་པོ་
ལས་ལ་བརྟེན་བྱས་ཤིང་། །ལས་ཀྱང་བྱེད་པོ་དེ་ཉིད་ལ། །བརྟེན་ནས་འབྱུང་བ་མ་གཏོགས་པར། །འགྲུབ་པའི་རྒྱུ་ནི་མ་མཐོང་ངོ་། །ཞེས་གསུངས་པ་དེ་ཉིད།  འདོགས་པོ་གདགས་བྱ་ལ་ལྟོས་ཤིང་། །གདགས་བྱ་འདོགས་པོ་དེ་

ཉིད་ལ། །བརྟེན་ནས་འབྱུང་བ་མ་གཏོགས་པར། །འགྲུབ་པའི་རྒྱུ་ནི་མ་མཐོང་ངོ་། །ཞེས་སོགས་ཕན་ཚུན་ལྟོས་གྲུབ་ཀྱི་ཆོས་ཐམས་ཅད་ལ་སྦྱར་བར་ཀླུ་སྒྲུབ་བཞེད་པའི་ཕྱིར།  གཞན་ཡང་ཤེས་བྱེད་ཀྱི་བློ་དང་ཤེས་པར་བྱ་བའི་དོན་གཉིས་ཕན་
ཚུན་ལྟོས་ནས་གྲུབ་པ་མ་ཡིན་པར་ཐལ།  སྔར་གྱི་འདོད་པ་དེ་ཉིད་ཀྱི་ཕྱིར།  ཁྱབ་ཅིང་འདོད་མི་ནུས་ཏེ། བྱང་ཆུབ་སེམས་འགྲེལ་ལས།  ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟ་ན་ནི་རིག་བྱ་དང་། །རིག་
བྱེད་མེད་པ་ཅིས་མི་འདོད། །ཅེས་གསུངས་པ་དེ་ཉིད།  འདོགས་པས་གདགས་བྱ་རྟོགས་པ་སྟེ། །གདགས་བྱ་མེད་པར་འདོགས་པ་མེད། །དེ་ལྟ་ན་ནི་གདགས་བྱ་དང་། །འདོགས་བྱེད་མེད་པ་ཅིས་མི་འདོད། །ཅེས་སོགས་བྱ་བྱེད་ཐམས་
ཅད་ལ་མཚུངས་པར་བཞེད་པའི་ཕྱིར་རོ། །རི་དྭགས་ཀྱི་རྒྱལ་པོ་སེང་གེ་ལ་བཏགས་པའི་མིང་དང་།  བྲམ་ཟེའི་ཁྱེའུ་སེང་གེ་ཞེས་བཏགས་པའི་མིང་གཉིས་དངོས་མིང་དང་བཏགས་མིང་གི་ཁྱད་པར་མེད་པར་ཐལ།  དེ་གཉིས་ཀྱིས་བཏགས་
པའི་དོན་སེང་གེ་ཡིན་མིན་གྱི་ཁྱད་པར་མེད་པའི་ཕྱིར།  ས་བོན་ལས་མྱུ་གུ་སྐྱེ་བ་དེ་ས་བོན་ལས་མྱུ་གུ་སྐྱེ་ཞེས་མིང་གིས་བཏགས་པའི་དོན་ཡིན་ནམ་མིན།  ཡིན་ན་ས་བོན་ལས་མྱུ་གུ་སྐྱེ་བ་ཐ་སྙད་དུ་མེད་པར་འགྱུར།  མིན་ན་དེས་ས་བོན་ལས་
མྱུ་གུ་སྐྱེའོ་ཞེས་རྟོག་པས་བཏགས་པའི་དོན་མ་ཡིན་པར་འགྱུར་ཏེ།  མིང་དང་རྟོག་པ་གཉིས་ཀྱིས་བཏགས་པའི་དོན་རྣམ་པ་ཀུན་ཏུ་མཚུངས་པའི་ཕྱིར་རོ། །འདོད་ན་ཆོས་ཐམས་ཅད་རྟོག་པས་བཏགས་པ་ཙམ་དུ་ཁས་བླངས་པ་དང་འགལ་

ལོ། །མདོར་ན་ཐ་སྙད་དུ་མིང་ཡོད་ཅིང་།  མིང་གིས་བཏགས་པའི་དོན་མེད་པ་ནི་ཀླུ་སྒྲུབ་ཡབ་སྲས་ཀྱི་ལུགས་ལས་ཕྱི་རོལ་ཏུ་གྱུར་པ་སྟེ།  ཡབ་སྲས་ཀྱིས་གདགས་བྱ་འདོགས་བྱེད།  ལས་དང་བྱེད་པ་པོ་ཉེ་བར་བླང་བྱ་དང་ཉེ་བར་
ལེན་པ་པོ་སོགས་བྱ་བྱེད་ཀྱི་ཐ་སྙད་ཐམས་ཅད་ངོ་བོ་ཉིད་ཀྱིས་མེད་ཀྱང་ཕན་ཚུན་ལྟོས་ནས་གྲུབ་པར་གསུངས་པའི་ཕྱིར་ཏེ།  བྱེད་པ་པོ་དང་ལས་དག་གིས། །དངོས་པོ་ལྷག་མའང་ཤེས་པར་བྱ། །ཞེས་པའི་འགྲེལ་བར་
ཚིག་གསལ་ལས།  ཤེས་རབ་ཅན་གྱིས་ཞེས་བྱ་བ་ནི་ཚིག་གི་ལྷག་མའོ། །ཤེས་རབ་ཅན་གྱིས་ལས་དང་བྱེད་པ་པོ་དང་།  ཉེ་བར་བླང་བ་དང་ཉེ་བར་ལེན་པ་པོ་ལས་ཐ་དད་པ་དངོས་པོ་གཞན་གང་དག་བསྐྱེད་བྱ་སྐྱེད་བྱེད་དང་།  འགྲོ་
བ་དང་།  འགྲོ་བ་པོ་དང་།  བལྟ་བྱ་དང་ལྟ་བྱེད་དང་།  མཚན་ཉིད་དང་མཚན་གཞི་དང་།  འབྱུང་བར་བྱ་བ་དང་འབྱུང་བར་བྱེད་པ་དང་།  དེ་བཞིན་དུ་ཡན་ལག་དང་ཡན་ལག་ཅན་དང་།  ཡོན་ཏན་དང་ཡོན་ཏན་ཅན་དང་། ཚད་མ་དང་
གཞལ་བྱ་ལ་སོགས་པ་དངོས་པོ་མ་ལུས་པ་དེ་དག་ལས་དང་བྱེད་པ་པོའི་རྣམ་པར་དཔྱད་པས་ངོ་བོ་ཉིད་ཀྱིས་ཡོད་པ་དགག་སྟེ་ཕན་ཚུན་ལྟོས་པའི་གྲུབ་པ་ཉིད་ཡིན་པར་ཤེས་པར་བྱའོ། །དེ་དག་རྣམ་པར་དཔྱད་པའང་དབུ་མ་འཇུག་པ་ལས་
ངེས་པར་བྱའོ། །ཞེས་གསུངས་པས་སོ། །གལ་ཏེ་མཐར་ཐུག་དཔྱོད་པའི་རིགས་པས་བཙལ་བའི་ཚེ་མི་རྙེད་པ་ལ་བྱེད་པ་ཡིན་ན་ནི་དེའི་ཚེ་ཆོས་ཐམས་ཅད་དེ་ལྟར་ཡིན་པས།  མཛོད་ཕུག་ན་དར་གྱི་ཁུག་མའི་ནང་དུ་གཏུམས་པའི་དངོས་

པོ་རིལ་རིལ་གཅིག་ཡོད་པ་མཐར་ཐུག་དཔྱོད་པའི་རིགས་པས་བཙལ་ན་མི་རྙེད་པ་དེ་དབུ་མ་ཐལ་འགྱུར་བའི་ལུགས་ཐུན་མོང་མ་ཡིན་པ་ཡིན་ཀྱང་གཞན་སུས་ཀྱང་མ་རྙེད་ཅེས་པ་དང་མཚུངས་པར་སྣང་ངོ་། །ཡང་འཇུག་པའི་ཊཱི་ཀར་ས་བོན་
ལས་མྱུ་གུ་སྐྱེ་ཞེས་མིང་གིས་བཏགས་པའི་དོན་བདག་ལས་སྐྱེ་བའམ་གཞན་ལས་སྐྱེ་ཞེས་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་གོ་ཞེས་པ་ལྟར་ན་མཐར་ཐུག་དཔྱོད་པའི་རིག་ངོར་རྙེད་མ་རྙེད་ལ་བཞག་པར་སྣང་ཞིང་ཐལ་འགྱུར་
བའི་ལུགས་ཐུན་མོང་མ་ཡིན་པར་འདོད་པ་ལྟར་ན།  ཐ་སྙད་པའི་ཚད་མས་རྙེད་མ་རྙེད་ལ་བཞག་པར་སྣང་སྟེ།  རྟོག་པས་བཏགས་པའི་གྲུབ་མཐའ་ལ་བྱེའུའི་མཆུ་བཞིན་དུ་གར་བཙུག་འདིར་བཙུག་མེད་པ་རྟེན་འབྲེལ་གྱི་ཆོས་ཉིད་དོ། །
འདི་དག་གི་འཁྲུལ་གཞི་ནི་རང་རྒྱུད་པས་ཐ་སྙད་དུ་གཞན་སྐྱེ་ཁས་བླངས་པས་མྱུ་གུ་སྐྱེ་ཞེས་པའི་དོན་མཐའ་བཞིར་དཔྱད་པའི་ཚེ་གཞན་ལས་སྐྱེ་བར་ཁས་བླངས་པ་ཡིན་ལ་དེའི་ཚེ་མྱུ་གུ་སྐྱེ་ཞེས་མིང་གིས་བཏགས་པའི་དོན་མཐར་
ཐུག་དཔྱོད་པའི་རིགས་པས་དཔྱད་པའི་ཚེ་ཁས་བླངས་འདུག་པས་དེ་ནི་མི་རྙེད་པ་ཐལ་འགྱུར་བའི་ལུགས་ཐུན་མོང་མ་ཡིན་པར་སྨྲས་པར་སྣང་ངོ་། །འོན་ཀྱང་གནད་མ་རྟོགས་པ་སྟེ།  མཐའ་བཞི་རིགས་པས་དཔྱད་པ་ནི་རང་རྒྱུད་པས་
ཀྱང་རྡོ་རྗེ་གཟེགས་མའི་རིགས་པ་ཡིན་པས་མཐར་ཐུག་དཔྱོད་པའི་རིགས་པར་ཁས་བླངས་ལ་དེའི་ཚེ་གཞན་སྐྱེ་ཁས་མི་ལེན་ཏེ།  གཞན་སྐྱེ་ལ་དགག་བྱ་དོན་དམ་གྱི་ཁྱད་པར་སྦྱར་བའི་དོན་ཡང་འདི་ཡིན་པའི་ཕྱིར་རོ། །མཐའ་བཞིར་མ་

དཔྱད་པའི་ཚེ་གཞན་སྐྱེ་ཁས་བླངས་ཀྱང་མཐའ་བཞིའི་ནང་ཚན་གྱི་གཞན་སྐྱེ་ཡིན་མི་དགོས་ཏེ།  གཅིག་དང་དུ་མ་ཁས་བླངས་ཀྱང་།  གཅིག་དུ་བྲལ་གྱི་གཏན་ཚིགས་དཔྱད་པའི་གནས་སྐབས་ཀྱི་གཅིག་དང་དུ་མ་ཡིན་
མི་དགོས་པ་བཞིན་ནོ་སྙམ་དུ་སེམས་སོ། །ཐལ་འགྱུར་བས་ནི་གཞན་སྐྱེ་ཡིན་ན་མཐའ་བཞིའི་ནང་ཚན་གྱི་གཞན་སྐྱེ་ལས་མ་འདས་ཏེ་བདག་སྐྱེ་བཞིན་ནོ། །དེས་ན་ཐ་སྙད་དུ་མེད་པར་འདོད་དོ། །གཞན་ཡང་འདི་ལ་བརྗོད་པར་བྱ་བ་མང་
དུ་ཡོད་མོད་ཀྱི་རེ་ཞིག་བཞག་གོ།  འདི་དག་ནི་རང་ལྟ་ལ་ཆགས་ཤིང་གཞན་ལྟ་ལ་སྡང་བས་བྱས་པ་མ་ཡིན་གྱི་རྟོག་པས་རང་དགར་སྦྱར་བའི་གྲུབ་མཐའ་རེ་རེ་མཆོག་ཏུ་བཟུང་ནས་གཞུང་གི་དོན་ཐམས་ཅད་སྒྲིབ་པར་མཐོང་བས་གནད་འདི་དང་འདི་
ཙམ་ཞིག་ཡོད་དོ། །རིན་ཆེན་ཕྲེང་བ་སོགས་དབུ་མའི་གཞུང་རྣམས་ལས།  ཆོས་ཐམས་ཅད་རྣམ་པར་རྟོག་པས་བཏགས་པ་ཙམ་དང་།  མིང་གིས་བཏགས་པ་ཙམ་དུ་གསུངས་པའི་ཙམ་སྒྲས་བཏགས་པར་བྱ་བའི་དོན་གཅོད་པར་འདོད་པ་ནི་ཕན་
ཚུན་ལྟོས་གྲུབ་ཀྱི་དོན་མ་ཤེས་པ་ཡིན་ལ།  འོ་ན་གང་ཞིག་གཅོད་ཅེ་ན་རྣམ་དཔྱོད་དང་ལྡན་པ་དག་རྣ་བ་བླགས་ཏེ་ཉོན་ཅིག །གང་ཞེ་ན་དངོས་པོར་སྨྲ་བས་བུམ་པ་ཞེས་མིང་གིས་བཏགས་པའི་ཚེ་བློ་ལ་འདོགས་བྱེད་དང་གདགས་བྱ་སྣང་བ་ནི་སྒྲ་སྤྱི་དང་
དོན་སྤྱི་ཡིན་པས་དངོས་ཡུལ་དངོས་པོ་མེད་ལ།  ཞེན་ཡུལ་སྒྲ་རང་མཚན་པ་དང་དོན་རང་མཚན་པ་རྫས་སུ་གྲུབ་པར་འདོད་པའི་ཕྱི་མ་ཙམ་སྒྲས་བཅད་ནས་བློ་སྣང་ཙམ་གྱི་གདགས་བྱ་འདོགས་བྱེད་དང་།  ཤེས་བྱ་ཤེས་བྱེད་སོགས་ཀྱི་རྣམ་བཞག་འབའ་

ཞིག་ཐ་སྙད་དུ་ཁས་ལེན་པ་ནི་དབུ་མ་པའི་ལུགས་ཐུན་མོང་མ་ཡིན་པ་སྟེ།  དེང་སང་ཁོ་བོ་འབའ་ཞིག་གི་སྤྱོད་ཡུལ་ལོ་ཞེས་པའི་སྒོ་ཙམ་ཞིག་བསྟན་པ་ལ་གུས་པ་དང་སེམས་ཅན་ལ་སྙིང་བརྩེ་བའི་བསམ་པས་བཤད་པའོ། །གསུམ་པ་གནད་ཀྱི་དོན་
ངོས་གཟུང་བ་ནི་དབུ་མ་པ་ལ་ཀུན་རྫོབ་ཀྱི་འདོད་ཚུལ་སྔར་བཤད་པ་ལྟར་ལྔ་ཡོད་ཀྱང་འདིར་གཙོ་བོར་གྱུར་པ་རྣལ་འབྱོར་སྤྱོད་པའི་དབུ་མ་པ་དང་།  འཇིག་རྟེན་གྲགས་སྡེ་སྤྱོད་པའི་དབུ་མ་པའི་ལུགས་གཉིས་བརྗོད་ན།  ལུགས་གཉིས་མདོ་ལས་གསུངས་
པའི་ཚུལ།  ཀླུ་སྒྲུབ་ཀྱིས་དགོངས་པ་སོ་སོར་བཀྲལ་པའི་ཚུལ།  གདུལ་བྱའི་ངོས་ནས་གཉིས་སུ་འགྱུར་བའི་ཚུལ།  ཐ་སྙད་ཀྱི་མཚམས་ངོས་གཟུང་ཞིང་སློབ་དཔོན་གཉིས་ཀྱིས་བཀྲལ་ཚུལ་སོ་སོར་བཤད་པ་དང་རྣམ་པ་བཞིས་རྟོགས་པར་བྱའོ། །དང་
པོ་ནི།  མདོ་སྡེ་ས་བཅུ་པ་ལས།  ཀྱེ་རྒྱལ་བའི་སྲས་དག །ཁམས་གསུམ་པོ་འདི་དག་ནི་སེམས་ཙམ་མོ། །ཞེས་དང་།  ལང་ཀར་གཤེགས་པ་ལས།  ཕྱི་རོལ་སྣང་བ་ཡོད་མེད་དེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་
གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་སོགས་སྣང་བ་སེམས་སུ་གསུངས་པའི་ལུང་མང་དུ་ཡོད་ཅིང་འཇིག་རྟེན་ང་དང་ལྷན་ཅིག་རྩོད་ཀྱི་ང་ནི་འཇིག་རྟེན་དང་ལྷན་ཅིག་མི་རྩོད་དོ། །ཞེས་སོགས་ཐ་སྙད་འཇིག་རྟེན་དང་
མཐུན་པར་གསུངས་པའི་ལུང་ཡང་མང་དུ་ཡོད་དོ། །གཉིས་པ་ནི།  དེ་བཞིན་དུ་མགོན་པོ་ཀླུ་སྒྲུབ་ཀྱིས་ཀྱང་སེམས་ཀྱི་རྡོ་རྗེའི་བསྟོད་པ་ལས།  སེམས་མཐོང་བ་ནི་བྱང་ཆུབ་སྟེ། །སེམས་ནི་འགྲོ་བ་ལྔ་པོ་ཡིན། །བདེ་དང་སྡུག་བསྔལ་

མཚན་ཉིད་དག །སེམས་ལས་མ་གཏོགས་ཅུང་ཟད་མེད། །འགྲོ་བ་ཀུན་གྱིས་མཐོང་བ་རྣམས། །ཅུང་ཟད་བསྒོམ་པའི་རྣམ་པ་ཡང་། །དེ་ཀུན་སེམས་ཀྱི་དྲ་བ་རུ། །དེ་ཉིད་གསུངས་པས་བསྟན་པ་ཡིན། །ཞེས་པ་དང་།  རིགས་
པ་དྲུག་ཅུ་པ་ལས།  འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་འདུ། །དེ་ཤེས་པས་ནི་འབྲལ་འགྱུར་ན། །ལོག་པར་རྣམ་བརྟགས་མ་ཡིན་ནམ། །ཞེས་དང་།  རིན་ཆེན་ཕྲེང་བ་ལས།  ས་དང་ཆུ་དང་མེ་དང་རླུང་། །རིང་
ཐུང་ཕྲ་དང་སྦོམ་ཉིད་དང་།  དགེ་སོགས་ཉིད་ནི་རྣམ་ཤེས་སུ། །འགག་པར་འགྱུར་ཞེས་ཐུབ་པས་གསུངས། །རྣམ་ཤེས་བསྟན་མེད་མཐའ་ཡས་པ། །ཀུན་ཏུ་བདག་པོ་དེ་ལས་ནི། །ས་དང་ཆུ་དང་མེ་དང་ནི། །རླུང་གིས་གནས་ཐོབ་འགྱུར་མ་
ཡིན།  འདིར་ནི་རིང་དང་ཐུང་བ་དང་། །ཕྲ་སྦོམ་དགེ་དང་མི་དགེ་དང་། །འདིར་ནི་མིང་དང་གཟུགས་དག་ཀྱང་། །མ་ལུས་པར་ནི་འགག་པར་འགྱུར། །གང་མ་ཤེས་ཕྱིར་རྣམ་ཤེས་ལས། །སྔོན་ཆད་བྱུང་བ་དེ་ཀུན་ནི། །དེ་ཤེས་ཕྱིར་
ན་རྣམ་ཤེས་སུ། །ཕྱིས་ནི་དེ་ལྟར་འགག་པར་འགྱུར། །ཞེས་སོགས་སྣང་བ་སེམས་སུ་གསུངས་པའང་མང་དུ་ཡོད་ཅིང་།  སྟོང་ཉིད་བདུན་ཅུ་པ་ལས།  གནས་པའམ་སྐྱེ་འཇིག་ཡོད་མེད་དམ། །མཉམ་པའམ་དམན་དང་ཁྱད་པར་ཅན། །
སངས་རྒྱས་འཇིག་རྟེན་བསྙད་དབང་གིས། །གསུང་གི་ཡང་དག་དབང་གིས་མིན། །ཞེས་སོགས་ཐ་སྙད་འཇིག་རྟེན་དང་མཐུན་པར་གསུངས་པའང་མང་དུ་ཡོད་པ་རྣམས་ལུགས་གཉིས་ཀྱིས་སོ་སོར་འགྲེལ་བའོ། །གསུམ་པ་ནི་གདུལ་

བྱ་ལའང་ཐོག་མར་སྣང་བ་སེམས་སུ་མ་བསྒྲུབས་ན་དེ་ཁོ་ན་ཉིད་རྟོགས་མི་ནུས་ཤིང་།  ཐ་སྙད་དུ་སྣང་བ་སེམས་སུ་བསྒྲུབ་པའི་སྟེང་དུ་དེ་ཁོ་ན་ཉིད་བདེ་བླག་ཏུ་གཏན་ལ་དབབ་ནུས་པའི་ཚེ་སྔ་མའི་ཐོས་བསམ་གྱི་བག་ཆགས་ཀྱི་དབང་གིས་བྱུང་བའམ། 
ཚེ་འདིར་རྣམ་རིག་པའི་གྲུབ་མཐའ་སྔོན་དུ་སོང་བ་ལ་དབུ་མའི་ལྟ་བ་སྟོན་ཚུལ་འཕགས་པ་ལྷས་གསུངས་ལ་དེ་ལ་ཐོག་མར་སྣང་བ་ཕྱི་རོལ་གྱི་དོན་དུ་ཕབ་ནས་དབུ་མའི་ལྟ་བ་བསྟན་པ་མ་ཡིན་གྱི་སྔར་སྣང་བ་སེམས་སུ་འདོད་པ་དེ་ཉིད་ཁོ་རང་གི་ལུགས་ཀྱི་
དོན་དམ་དུ་འདོད་ཀྱང་དེ་ཉིད་དོན་དམ་རྟོགས་པའི་རྟེན་དུ་བྱས་ནས་གཅིག་དུ་བྲལ་རྟགས་ཀྱིས་བདེན་མེད་དུ་བསྒྲུབ་པ་ལྟ་བུའང་ཡོད་པས་གདུལ་བྱ་དེ་དག་གི་དབང་དུ་བྱས་ནས་ལུགས་དང་པོ་དགོས་སོ། །ཡང་གདུལ་བྱ་འགའ་ཞིག་གི་སྣང་བ་འདི་
འཇིག་རྟེན་ན་ཇི་ལྟར་གྲགས་པ་ལྟར་ཁས་བླངས་ན་དེ་ཁོ་ན་ཉིད་བདེ་བླག་ཏུ་བསྟན་ནུས་ཤིང་།  གཞན་དུ་ན་སྣང་བ་ཉིད་ལ་ལོག་རྟོག་སྐྱེས་ནས་དེ་ཁོ་ན་ཉིད་བདེ་བླག་ཏུ་རྟོགས་མི་ནུས་པའང་ཡོད་པས་དེའི་དབང་དུ་བྱས་ནས་ལུགས་ཕྱི་མ་སྟེ།  སངས་རྒྱས་ཀྱི་མདོ་དང་། 
འཕགས་མཆོག་ཀླུ་སྒྲུབ་ཀྱིས་གདུལ་བྱ་བཀྲི་ཚུལ་ལ་དགོངས་ནས་གཉིས་སུ་གསུངས་པའང་གནད་དུ་ཤེས་པར་བྱའོ། །བཞི་པ་ནི་འོ་ན་ཐ་སྙད་དུ་སྣང་བ་སེམས་ཞེས་དང་།  ཐ་སྙད་དུ་སྣང་བ་ཕྱི་དོན་ཞེས་པའི་ཐ་སྙད་ཀྱི་མཚམས་ཇི་ལྟ་བུ་སྙམ་ན།  འདི་ནི་
གསུང་རབ་འགྲེལ་ཚུལ་ལ་གནད་དུ་ཆེ་བར་སྣང་བས་བཤད་པར་བྱ་སྟེ།  རྣལ་འབྱོར་སྤྱོད་པའི་དབུ་མ་པ་དག་གིས་ནི་གསུང་རབ་ལས་མྱུ་གུ་ལྟ་བུའི་སྣང་བ་གཅིག་ཉིད་ལ་ཕྱི་རོལ་གྱི་དོན་ཡིན་པར་བཤད་པའི་སྐབས་དང་།  སེམས་ཡིན་པར་བཤད་པའི་སྐབས་དང་།  དེ་དག་ཡིན་མིན་གྱི་སྤྲོས་པ་

དང་བྲལ་བར་བཤད་པའི་སྐབས་གསུམ་ཡོད་པ་ལས།  དང་པོ་ནི་འཇིག་རྟེན་མཐུན་འཇུག་དང་།  གཉིས་པ་ནི་ཐ་སྙད་དཔྱོད་པའི་རིགས་པ་དང་།  གསུམ་པ་ནི་དོན་དམ་དཔྱོད་པའི་རིགས་པ་ལ་དགོངས་ནས་གསུངས་སོ། །དེ་ལ་
དང་པོ་ནི།  སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་པའི་སྐབས་ཀྱི་གསུང་རབ་ཀྱི་བརྗོད་བྱ་འཇིག་རྟེན་ཀུན་རྫོབ་ཀྱི་བདེན་པ་ཡིན་ཀྱང་།  ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། །
ཞེས་པའི་སྐབས་ཀྱི་ཐ་སྙད་ཀྱི་བདེན་པ་ནི་མ་ཡིན་ཏེ།  དེ་ཁོ་ན་ཉིད་ལ་རེ་ཞིག་བློ་སྦྱར་མི་ནུས་པ་རྣམས་ལ་བསོད་ནམས་ཆ་མཐུན་དགེ་སྡིག་གི་བླང་དོར་བསྟན་པའི་རྟེན་དུ་གྱུར་པའི་ཐ་སྙད་ཙམ་ཡིན་པའི་ཕྱིར།  གཉིས་པ་ནི་དེ་གཉིས་ཆར་ཡིན་ཏེ།  གསུང་རབ་ཀྱི་
བརྗོད་བྱ་བདེན་པ་གཉིས་ལས་མ་འདས་ཤིང་།  དེ་ཁོ་ན་ཉིད་རྟོགས་པ་ལ་ཚུལ་གཉིས་ཀྱི་ཤིང་རྟ་ཞོན་དགོས་པར་གསུངས་པའི་ཕྱིར་རོ། །གསུམ་པ་ནི་ཐ་སྙད་བདེན་པའི་ཐབས་ལས་བྱུང་བའི་དོན་དམ་གྱི་སྐབས་ཉིད་ཡིན་ཏེ།  འདི་ལ་ལུགས་སྔ་ཕྱི་གཉིས་
ཆར་ལ་ཁྱད་པར་མེད་དོ། །དེས་ན་འཇུག་ཚུལ་གསུམ་པོ་འདིའི་སྒོ་ནས་གསུང་རབ་ཀྱི་དོན་ལ་འཇུག་པ་ནི་འཇུག་ཚུལ་རྨད་དུ་བྱུང་བ་ཞིག་འདུག་གོ།  ཡང་སློབ་དཔོན་ཟླ་བའི་བཞེད་པས་གསུང་རབ་ཀྱི་བརྗོད་བྱ་བདེན་པ་གཉིས་སུ་ཕྱེ་བའི་ཀུན་རྫོབ་ཀྱི་
བདེན་པ་ནི་འཇིག་རྟེན་ཀུན་རྫོབ་ཀྱི་བདེན་པ་ཡིན་གྱི་ཀུན་རྫོབ་བདེན་པ་ཙམ་ནི་མ་ཡིན་ཏེ།  ལོག་པའི་ཀུན་རྫོབ་ནི།  ཐ་སྙད་བདེན་པ་ཐབས་སུ་གྱུར་པ་དང་། །ཞེས་པའི་ཐབས་སུ་མི་རུང་བས་གསུང་རབ་ཀྱི་བརྗོད་བྱ་མ་ཡིན་པའི་ཕྱིར་དེས་ན་འཇིག་རྟེན་ཀུན་

རྫོབ་ཀྱི་བདེན་པ་དང་།  དོན་དམ་བདེན་པ་རྟོགས་པའི་དངོས་རྟེན་དུ་གྱུར་པའི་ཐ་སྙད་ཀྱི་བདེན་པ་གཉིས་དོན་གཅིག་ཏེ།  ས་བོན་ལས་མྱུ་གུ་སྐྱེ་ཞེས་པ་ལྟ་བུ་འཇིག་རྟེན་ལྷན་སྐྱེས་ཀྱི་བློ་ངོར་སྣང་ཞིང་སྣང་བ་ལྟར་ཐ་སྙད་བྱེད་པས་འཇིག་རྟེན་ཀུན་རྫོབ་ཀྱི་
བདེན་པའང་ཡིན་ལ།  སྐྱེ་ཚུལ་ཉིད་ལ་མཐའ་བཞིར་དཔྱད་པའི་ཚེ་སྐྱེ་བ་ཉིད་ཀྱང་མི་རྙེད་པས་དོན་དམ་རྟོགས་པའི་དངོས་རྟེན་དུ་གྱུར་པའི་ཐ་སྙད་བདེན་པའང་ཡིན་པའི་ཕྱིར་རོ། །དེས་ན་འཇིག་རྟེན་གྱི་ཐ་སྙད་དེ་དང་དེ་ཉིད་རིགས་པས་བཙལ་བའི་ཚེ་
མ་རྙེད་པའི་བར་དུ་དེ་ཉིད་སེམས་སུ་བསྒྲུབ་པ་དོན་མེད་དོ་སྙམ་ནས་སྣང་བ་སེམས་སུ་གསུངས་པའི་ལུང་རྣམས་དྲང་དོན་དུ་གཏན་ལ་དབབ་པར་མཛད་དེ།  ལུགས་འདིའང་གདུལ་བྱའི་རིགས་འགའ་ཞིག་ལ་ལྟོས་ནས་དེ་ཁོ་ན་ཉིད་ལ་བཀྲི་ཚུལ་དང་། 
གསུང་རབ་འཆད་ཚུལ་རྨད་དུ་བྱུང་བ་ཞིག་སྣང་སྟེ་རྒྱས་པར་འཆད་པར་འགྱུར་རོ། །མདོར་ན་ཞི་བ་འཚོ་དཔོན་སློབ་ཀྱིས་འཇིག་རྟེན་ཀུན་རྫོབ་ཀྱི་བདེན་པ་ལ་འཇིག་རྟེན་མཐུན་འཇུག་དང་།  དོན་དམ་རྟོགས་པའི་དངོས་རྟེན་གྱི་ཐ་སྙད་བདེན་པ་གཉིས་
སུ་ཕྱེ་ནས་ཕྱི་མའི་སྐབས་སུ་སྣང་བ་སེམས་ཡིན་པར་བཞེད་ལ།  སློབ་དཔོན་ཟླ་བས་སྤྱིར་ཀུན་རྫོབ་བདེན་པ་ལ་ཡང་ལོག་གཉིས་སུ་ཕྱེ་ཡང་།  འཇིག་རྟེན་ཀུན་རྫོབ་བདེན་པ་ནི་ཡང་དག་ཀུན་རྫོབ་ཉིད་ཡིན་པས་དེ་དང་།  འཇིག་རྟེན་མཐུན་འཇུག་
དང་། དོན་དམ་རྟོགས་པའི་དངོས་རྟེན་དུ་གྱུར་པའི་ཐ་སྙད་བདེན་པ་གསུམ་ཀ་དོན་གཅིག་ལ་འདུས་པ་ནི།  ས་བོན་ལས་མྱུ་གུ་སྐྱེ་བ་ལྟ་བུ་ཡིན་ལ་འཇིག་རྟེན་མཐུན་འཇུག་ཡིན་ན་གཞན་གཉིས་པོ་ཡིན་པས་ནི་མ་ཁྱབ་སྟེ།  དངོས་པོ་རང་བཞིན་གྱིས་

ཡོད་པར་གསུངས་པའི་སྐབས་དེ་འཇིག་རྟེན་མཐུན་འཇུག་ལ་དགོངས་པར་གསུངས་པའི་ཕྱིར་རོ། །ཞེས་བཞེད་དོ། །བློ་གྲོས་གསལ་བ་དང་ལྡན་པ་དག་རྣམ་དབྱེ་འདི་ཙམ་ཞིག་གིས་མིག་ཕྱེ་ནས་དབུ་མའི་གཞུང་ལུགས་
ཚད་ལྡན་རྣམས་ལ་ཞིབ་ཏུ་དཔྱད་ན།  ཐོག་མར་གོ་བ་བ་ནེ་བུ་ནེ་སྐྱེ་ཞིང་།  དེར་རྗེས་ངེས་ཤེས་གསལ་ལེ་ཧྲིག་གེ་སྐྱེ་བར་འགྱུར་བ་ནི་རྫོགས་པའི་སངས་རྒྱས་ཀྱི་ས་བོན་དུ་གྱུར་པའི་ཐོས་བསམ་གྱི་ཤེས་པ་ཡིན་པས་སྐལ་པ་དང་ལྡན་པ་དག་འབད་པར་
བྱའོ། །གཉིས་པ་དེ་ལ་རྒྱུན་བསྒྲུབ་པ་ནི་རང་སྡེ་དངོས་པོར་སྨྲ་བ་དག་གིས་རྒྱུན་རང་གི་ངོ་བོ་བཏགས་ཡོད་དུ་འདོད་ཀྱང་གདགས་གཞི་སྐད་ཅིག་སྔ་ཕྱི་ངོ་བོ་ཉིད་ཀྱིས་གྲུབ་པའི་གཞན་ཡིན་པ་ལ་འདོགས་པར་འདོད་ཅིང་།  རང་རྒྱུད་པ་དག་གིས་གདགས་
གཞི་སྐད་ཅིག་སྔ་ཕྱི་ཐ་སྙད་དུ་གཞན་ཡིན་པ་ལ་འདོགས་པར་འདོད་དོ། །དེ་ལ་སློབ་དཔོན་ཟླ་བས།  དེ་ལྟར་ན་རྒྱུན་གཅིག་པ་དང་།  རྒྱུད་གཅིག་པ་མི་འཐད་པར་འགྱུར་ཏེ།  གཞན་ཡིན་པའི་ཕྱིར།  དཔེར་ན་བྱམས་པ་བརྟེན་པའི་ཆོས་དང་ཉེར་
སྦས་བརྟེན་པའི་ཆོས་བཞིན་ཞེས་བཀག་ནས།  དོན་དམ་པར་སྐྱེ་འགག་མེད་ཀྱང་ཐ་སྙད་དུ་སྐད་ཅིག་སྔ་མ་འགགས་ནས་ཕྱི་མ་སྐྱེ་བར་སྣང་བ་བར་མ་ཆད་དུ་འབྱུང་བ་ལ་བརྟེན་ནས་རྒྱུན་གཅིག་པ་དང་རྒྱུད་གཅིག་པ་ཞེས་འདོགས་ཏེ།  ཆུ་བོའི་རྒྱུན་
ཆད་པ་དང་།  མ་ཆད་པ་ཞེས་དང་།  རྒྱུན་དུ་སྦྱོར་མི་སྦྱོར་ཞེས་དང་།  ལམ་གྱི་དངོས་པོའི་རྒྱུན་དང་ལྡན་པ་དང་མི་ལྡན་པ་ཞེས་སོགས་འཇིག་རྟེན་དང་བསྟན་བཅོས་ལ་མཐོང་བའི་ཕྱིར་རོ། །དེའང་སྐད་ཅིག་སྔ་ཕྱི་དེ་ཉིད་དང་གཞན་ཉིད་ཡིན་ན་

རྒྱུན་མི་འཐད་པ་ནི་བདག་སྐྱེ་དང་གཞན་སྐྱེ་ཐ་སྙད་དུའང་འགོག་པའི་རིགས་པས་གྲུབ་ལ།  གཞན་དུ་མེད་པ་ལ་རྒྱུན་འཐད་པ་ནི་རྣམ་པར་ཤེས་པའི་རྒྱུན་ལ་སྐད་ཅིག་སྔ་ཕྱི་གཞན་དུ་མེད་པའི་རིགས་པས་གྲུབ་བོ་ཞེས་བཞེད་དོ། །འདི་ཅི་ལྟར་ཤེས་
ཅེ་ན།  རྩ་ཤེར་ལས།  རྟེན་ཅིང་འབྲེལ་པར་འབྱུང་བ་ལ་སྐྱེ་འགག་ལ་སོགས་པ་སྤྲོས་པའི་མཐའ་བརྒྱད་བཀག་པ་དེ།  འགྲེལ་བྱེད་གཞན་དག་ཐ་སྙད་དང་དོན་དམ་པའི་དབྱེ་བ་སོ་སོར་ཕྱེ་ནས་འཆད་ཀྱང་།  སློབ་དཔོན་འདིས་དོན་དམ་པར་སྐྱེ་
འགག་སོགས་སྤྲོས་པའི་མཐའ་བརྒྱད་བཀག་པས་ཁྱད་པར་དུ་བྱས་པའི་རྟེན་འབྲེལ་བསྟན་བཅོས་ཀྱི་བརྗོད་བྱའི་གཙོ་བོ་ཡིན་པར་གསུངས་པ་ཉིད་ཀྱིས་ཐ་སྙད་དུ་སྐྱེ་འགག་སོགས་བརྒྱད་ཁས་ལེན་པར་གསལ་ཏེ།  མཐའ་བཞིའི་སྐྱེ་བ་དང་།  གང་
ཟག་རྣམ་ལྔར་གྲུབ་པ་སོགས་དགག་བྱ་ཐ་སྙད་དུའང་ཁས་མི་ལེན་པ་རྣམས་ལ་དོན་དམ་གྱི་ཁྱད་པར་སྦྱར་ནས་འགོག་པ་སློབ་དཔོན་འདིས་ལེགས་པར་བཀག་པའི་ཕྱིར་རོ། །དེ་ལྟར་ན།  ཆད་པ་མེད་པ་རྟག་མེད་པ། །ཞེས་པའི་འགྲེལ་པར།  ཆད་
པས་ན་ཆད་པ་སྟེ།  རྒྱུན་ཆད་པ་ཞེས་པའི་དོན་ཏོ་ཞེས་གསུངས་པས་རྒྱུན་ཆད་པ་ཐ་སྙད་དུ་ཁས་ལེན་པར་གྲུབ་ཅིང་།  དེས་ན་ལོག་ཕྱོགས་རྒྱུན་མ་ཆད་པའང་ཐ་སྙད་དུ་ཁས་ལེན་དགོས་ཏེ།  དེ་གཉིས་ཕན་ཚུན་ལྟོས་ནས་གྲུབ་པའི་ཕྱིར་རོ། །ཅི་
ལྟར་ཞེ་ན།  ས་བོན་ལས་མྱུ་གུ་དང་།  མྱུ་གུ་ལས་སླར་ཡང་ས་བོན་འབྱུང་བ་སོགས་ཐོག་མ་མེད་པ་ནས་བར་མ་ཆད་དུ་ཡོད་པ་ལ་རྒྱུན་མ་ཆད་པ་དང་།  ནམ་ཞིག་ས་བོན་མེས་བསྲེགས་ནས་མྱུ་གུ་སྐྱེ་བ་མེད་པར་འགྱུར་བའི་ཚེ་རྒྱུན་ཆད་པ་ཞེས་བྱ་

བར་འཇོག་སྟེ།  ག་ལས་འཇིགས་མེད་ལས་ཆད་པ་མེད་པ་ནི་ས་བོན་དང་མྱུ་གུ་བཞིན་ནོ། །ཞེས་གསུངས་པ་དང་མཐུན་ཞིང་།  དེ་ཉིད་རིན་ཆེན་ཕྲེང་བ་ལས།  རྒྱུ་དང་བཅས་པར་སྐྱེ་མཐོང་བས། །མེད་པ་ཉིད་ལས་འདས་པ་
ཡིན། །རྒྱུ་དང་བཅས་པར་འགག་མཐོང་བས། །ཡོད་པ་ཉིད་དུའང་ཁས་མི་ལེན། །ཞེས་གསུངས་པའི་དོན་ཏོ། །འོ་ན་ཐ་སྙད་ཉིད་ལའང་རྟག་ཆད་སྤངས་པའི་དབུ་མ་འཇོག་པ་དང་འགལ་ལོ་སྙམ་ན་དེ་ནི།  གང་དག་རང་བཞིན་གྱིས་ཡོད་པ། །དེ་ནི་
མེད་པ་མིན་པས་རྟག །ཅེས་སོགས་ཀྱིས་བསྟན་པ་ལྟར་དངོས་པོར་སྨྲ་བས་བཏགས་པའི་རྟག་ཆད་ཡིན་ལ།  མཐའ་བརྒྱད་ཀྱི་རྟག་ཆད་ནི་ཐ་སྙད་བདེན་པའི་དོན་གྱི་རྟག་ཆད་ཡིན་པས་དོན་མི་གཅིག་གོ།  མདོར་ན་ཉོན་མོངས་དང་ལས་དང་རྣམ་སྨིན་
གསུམ་པོ་བར་མ་ཆད་དུ་འབྱུང་བ་ལ་འཁོར་བའི་རྒྱུན་དང་།  བྱང་སེམས་ཀྱི་དེ་ཉམས་ལེན་ལས་སངས་རྒྱས་དང་།  དེ་ལས་ཕྲིན་ལས་དང་།  དེ་ལས་བྱང་སེམས་ཕྱི་མའི་ཉམས་ལེན་སོགས་བར་མ་ཆད་དུ་འབྱུང་བ་ལ་ཕྲིན་ལས་ཀྱི་རྒྱུན་ཞེས་སོགས་
དབུ་མ་པས་ཀྱང་བཞེད་དེ།  ཀླུ་སྒྲུབ་ཀྱིས།  གསུམ་པོ་རྣམས་ལས་གཉིས་འབྱུང་སྟེ། །གཉིས་ལས་བདུན་འབྱུང་བདུན་ལས་ཀྱང་། །གསུམ་འབྱུང་སྲིད་པའི་འཁོར་ལོ་དེ། །ཉིད་ནི་ཡང་དང་ཡང་དུ་འཁོར། །ཞེས་དང་།  བྱམས་པས།  
དེ་བཞིན་འཁོར་བ་ཇི་སྲིད་འདིའི། །ལས་ནི་རྒྱུན་མི་འཆད་པར་འདོད། །ཅེས་པ་དེའང་དངོས་པོར་སྨྲ་བའི་ལྟར།  སྐད་ཅིག་སྔ་མ་ངོ་བོ་ཉིད་ཀྱིས་འགགས་ཕྱི་མ་ངོ་བོ་ཉིད་ཀྱིས་སྐྱེ་བ་ལ་མི་འཐད་པས།  སྐད་ཅིག་སྔ་མ་དེ་ཉིད་ཕྱི་མར་འོང་བའང་མེད།

  སྐད་ཅིག་སྔ་མ་ལ་མ་བརྟེན་པར་ཕྱི་མ་འབྱུང་བའང་མེད་པའི་རྟེན་འབྱུང་ཉིད་ལ་འཐད་དེ།  ཀླུ་སྒྲུབ་ཀྱིས།  ཁ་ཏོན་མར་མེ་མེ་ལོང་རྒྱ། །མེ་ཤེལ་ས་བོན་སྐྱུར་དང་སྒྲས། །ཕུང་པོ་ཉིད་མཚམས་སྦྱོར་བ་ཡང་། །མི་འཕོ་བར་ཡང་མཁས་རྟོགས་བྱ། །ཞེས་
སྔ་མ་ཕྱི་མར་འོང་བ་མེད་པ་དངོས་སུ་བསྟན་ནས་གཅིག་ཤོས་ཤུགས་ལ་བསྟན་པའི་ཕྱིར་རོ། །གསུམ་པ་ལ་དོགས་པ་དགོད་པ་དང་།  དེའི་ལན་འདེབས་པའི་ཚུལ་རྣམ་པ་གཉིས་ལས།  དང་པོ་ནི།  རྩ་ཤེར་ལས།  གལ་ཏེ་སྨིན་པའི་དུས་བར་དུ། །གནས་
ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་གྱུར་པས། །ཇི་ལྟར་འབྲས་བུ་སྐྱེད་པར་འགྱུར། །ཞེས་གསུངས་ཏེ།  དགེ་མི་དགེའི་ལས་དེ་རྫོགས་པར་བྱས་ནས་འབྲས་བུ་འབྱིན་པའི་བར་དུ་གནས་ན་ལས་རྟག་པར་འགྱུར་ཞིང་།  སྐད་
ཅིག་གཉིས་པར་འགགས་ན་མཚམས་དེ་ནས་འབྲས་བུ་འབྱིན་པའི་བར་དུ་ལས་གཏན་མེད་པས་ལས་ཀྱི་འབྲས་བུ་འབྱིན་པར་ཇི་ལྟར་འགྱུར་ཞེས་པའོ། །གཉིས་པ་ནི་རྩ་ཤེར་ལས་འབྲས་ཀྱི་རྟེན་རྣམ་ཤེས་ཀྱི་རྒྱུན་བཀག་ནས་ཆུད་མི་ཟ་འདོད་པའི་དངོས་
སྨྲ་བའི་ལུགས་བརྗོད་དེ།  དེ་བཀག་ནས་རང་ལུགས་གཞག་པའི་རིམ་པ་གསུམ་དུ་མཛད།  འཇུག་པ་རྩ་བར་ཀུན་གཞི་བཀག་ནས་རང་ལུགས་གཞག་པ་དང་།  འགྲེལ་པར་ཀུན་གཞི་དང་།  ཆུད་མི་ཟ་དང་།  ཐོབ་པ་དང་།  རྣམ་ཤེས་ཀྱི་རྒྱུན་
བཀག་ནས་རང་ལུགས་འཇོག་པ་མཛད་དོ། །དེ་ལ་ལས་འགགས་པའི་དོན་དངོས་སྨྲ་བས་ལས་རང་བཞིན་གྱིས་འགགས་པ་ལ་འདོད་ལ།  དེའི་དོན་ཡང་འགག་བྱའི་ལས་དེ་དེ་ཕྱིན་ཆད་གཏན་མེད་པར་འདོད་དེ།  སྐད་ཅིག་མ་དང་རྒྱུན་གང་

ལ་སྦྱར་ནའང་འདྲའོ། །དེ་ལྟར་ན་ལས་འགགས་ཟིན་ནས་འབྲས་བུའི་བར་དུ་ལས་གཏན་མེད་པའི་བར་སྟོང་ཡུན་རིང་དུ་བྱུང་བས།  དེ་སྦྲེལ་བར་བྱེད་པ་ལ་སེམས་ཙམ་པས་ལས་ཀྱིས་བཞག་པའི་བག་ཆགས་འདོད་ཅིང་།  དེའི་
རྟེན་ནི་ཀུན་གཞི་རྒྱུན་བརྟན་པའི་བདེན་གྲུབ་པ་འདོད་དོ། །བྱེ་བྲག་ཏུ་སྨྲ་བ་ཁ་ཅིག་ལས་ཀྱིས་བུ་ལོན་གྱི་དཔང་རྒྱ་དང་འདྲ་བའི་ཆུད་མི་ཟ་བསྐྱེད་པར་འདོད་པ་དང་།  ཁ་ཅིག་ལས་ཀྱིས་ཐོབ་པ་བསྐྱེད་ནས་དེས་སྦྲེལ་བར་འདོད།  མདོ་སྡེ་པས་བག་ཆགས་ཀྱིས་བགོས་
པའི་རྣམ་པར་ཤེས་པའི་རྒྱུན་རྟོག་པར་བྱེད་དེ།  སྦྲེལ་བྱེད་བག་ཆགས་ཡིན་པ་ནི་སེམས་ཙམ་པ་དང་འདྲ་ལ།  དེའི་བསྒོ་གཞི་མི་འདྲ་བའོ། །དེ་དག་འགོག་པ་ལ་རྩ་ཤེར།  གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་
ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟར་མི་འགྱུར་རོ། །ཞེས་དང་།  འཇུག་པར།  གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །ལ་ལར་ལས་འགག་ཡུན་རིང་ལོན་ལས་ཀྱང་། །འབྲས་བུ་ཡང་དག་
འབྱུང་བར་རིག་པར་གྱིས། །ཞེས་གསུངས་ཏེ་སྔར་གྱི་ལས་འབྲས་ཀྱི་རྟེན་དེ་དག་ཐམས་ཅད་ནི་མི་འཐད་དེ།  དེ་དག་ནི་ལས་རང་བཞིན་གྱིས་འགགས་པས་ལས་དང་འབྲས་བུའི་བར་དུ་དེ་གཉིས་གང་ཡང་མེད་པའི་བར་སྟོང་སྦྲེལ་བྱེད་དུ་རྟོག་པ་ཡིན་
ལ།  ལས་རང་བཞིན་གྱིས་མ་འགགས་པས་ཐ་སྙད་དུ་ལས་འགགས་ནས་འབྲས་བུའི་བར་དུ་ལས་གཏན་མེད་དུ་སོང་བ་མ་ཡིན་པའི་ཕྱིར་རོ། །བར་དེར་ལས་རང་གི་ངོ་བོ་ཡོད་པའང་མ་ཡིན་ཏེ།  ལས་རྟག་པར་ཐལ་པའི་ཕྱིར་རོ། །དེང་སང་དབུ་

མའི་ལུགས་ལ་དགག་པ་གཉིས་ཀྱི་རྣལ་མ་གོ་བར་འདོད་པ་དག་གིས་ནི་བསྐལ་པའི་བར་དུ་མི་རྙེད་ལ།  དངོས་སྨྲ་བས་འབྲས་བུའི་དུས་ན་རྒྱུ་དེ་གཏན་མེད་པར་འདོད་ཅིང་།  དབུ་མ་པས་འབྲས་བུའི་དུས་ན་རྒྱུ་དེ་མེད་ན་རྒྱུན་ཆད་པར་འགྱུར་ཞིང་།  ཡོད་ན་རྟག་པར་
ཐལ་བ་དང་།  བདག་སྐྱེ་ཡོད་པར་ཐལ་བས་དེ་གཉིས་གང་དུའང་ཁས་མི་ལེན་པའི་ཁྱད་པར་མི་ཕྱེད་པའོ། །མདོར་ན་དངོས་སྨྲ་བས་དགེ་མི་དགེ་ལྟ་བུའི་ལས་དེ་འགགས་ནས་འབྲས་བུ་མ་འབྱིན་གྱི་བར་དུ་ལས་གཏན་མེད་པར་འདོད་པས་དེ་གཉིས་ཀྱི་བར་དུ་
ལས་འབྲས་ཀྱི་རྟེན་རྟོག་དགོས་ལ།  འདིར་ནི་ལས་དེ་འགགས་ནས་འབྲས་བུའི་བར་དུ་ལས་རྒྱུན་མི་ཆད་ཅིང་འབྲས་བུ་དེ་ཟད་ནས་སླར་འབྲས་བུ་སྐྱེ་བ་མེད་པའི་ཚེ་ལས་རྒྱུན་ཆད་དེ།  སླར་འབྲས་བུ་སྐྱེ་བ་ཡོད་ན་ད་དུང་རྒྱུན་མ་ཆད་པ་ས་བོན་དང་མྱུ་གུའི་
དཔེས་བསྒྲུབ་པར་བཞེད་པས་བར་སྟོང་སྦྲེལ་བྱེད་ཀྱི་ལས་འབྲས་ཀྱི་རྟེན་རྟོག་པའི་དོན་མེད་པའོ། །སྤྱིར་ལས་འབྲས་གང་ལ་ལྡན་པའི་གཞི་སེམས་ཉིད་བདེན་པས་སྟོང་པ་ལ་འཁོར་འདས་ཀྱི་བྱ་བྱེད་རུང་བའི་ཀུན་གཞི་ལས་འབྲས་ཀྱི་རྟེན་ཙམ་དུ་ཁས་ལེན་
པ་ལ་ཉེས་པ་མ་མཐོང་ངོ་། །གལ་ཏེ་ལས་འགགས་ནས་འབྲས་བུ་མ་འབྱིན་གྱི་བར་དུ་ལས་རྒྱུན་མི་འཆད་ན་དགེ་སློང་གི་སྡོམ་པ་མངོན་གྱུར་དུ་ཡོད་པའི་སེམས་རྒྱུད་ལ་མི་དགེ་བའི་ལས་ཡོད་པར་འགྱུར་རོ་སྙམ་ན།  རྒྱུན་མ་ཆད་པ་ཙམ་གྱིས་ཡོད་པར་
ཁས་མི་ལེན་པ་ནི་གོང་དུ་བཤད་ཟིན་ཏོ། །ཕྱིས་ཀྱི་དབུ་མ་པར་རློམ་པ་ཁ་ཅིག་གིས་གནད་འདི་མ་རྟོགས་པར་ཀུན་གཞི་སོགས་བཀག་ནས་ལས་དང་འབྲས་བུའི་བར་དུ་ཞིག་པ་དངོས་པོ་བས་སྦྲེལ་བར་འདོད་པ་ལ་ནི་གཞན་སྐྱེ་ཡོད་པར་ཐལ་བ།  མ་

ཕྲད་པར་སྐྱེ་བ་ཡོད་པར་ཐལ་བ།  རྟེན་གཞན་ལ་བརྗོད་པའི་ཉེས་པ་མཚུངས་པ།  དེ་ལས་ཀྱང་སྨད་པའི་གནས་སུ་གྱུར་པ།  ཞིག་པས་ནམ་མཁའ་གང་བར་ཐལ་བ།  འདུས་མ་བྱས་ལ་རྟེན་འབྲེལ་མི་རུང་བར་ཐལ་བ།
སྨིན་ལས་སླར་སྨིན་གྱི་སྐྱོན་སྤོང་མི་ནུས་པ།  གཅིག་དང་ཐ་དད་བརྟགས་པའི་ཉེས་པ་སྟེ་བརྒྱད་དང་།  གཞན་ཡང་སྐྱོན་གྱི་རང་བཞིན།  སྐྱོན་གྱི་ཕུང་པོ།  སྐྱོན་གྱི་འབྱུང་གནས་སུ་འདུག་པས་ཁོ་བོས་བྱས་པའི་འཇུག་པའི་དཀའ་འགྲེལ་དུ་
རྒྱས་པར་བཀག་ཟིན་པ་ལས་བལྟ་བར་བྱའོ། །གཉིས་པ་དོན་དམ་བདེན་པའི་མཚན་གཞི་ལ་གསུམ་སྟེ།  རང་གི་ངོ་བོ་ཇི་ལྟ་བ་བཞིན་མཚན་གཞི་སོགས་ཀྱིས་བསྟན་པར་མི་ནུས་པའི་ཚུལ།  ཐ་སྙད་བདེན་པར་སྒྲོ་བཏགས་ནས་བསྟན་པའི་རིམ་པ་དང་དགོངས་
པ་བཤད་པ། དེ་ལྟར་བསྟན་པའི་མཚན་གཞི་དངོས་བཤད་པའོ། །དང་པོ་ནི།  དོན་དམ་པའི་བདེན་པ་འཕགས་པའི་མཉམ་བཞག་གིས་ཇི་ལྟར་སྤྲོས་པ་དང་བྲལ་བའི་ཚུལ་གྱིས་མྱོང་བ་ལྟར་མཚན་ཉིད་དང་མཚན་གཞི་སོགས་གང་གིས་ཀྱང་བསྟན་
པར་མི་ནུས་ཏེ།  ཚིག་གིས་བརྗོད་པར་བྱ་བ་མ་ཡིན་ཞིང་།  བློས་ཡུལ་དུ་བྱ་བ་མ་ཡིན་པའི་ཕྱིར་ཏེ།  མདོ་ལས།  དོན་དམ་པའི་བདེན་པ་ནི་གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་དང་།  བརྗོད་པར་བྱ་བ་ལྡོག་
པ་སྟེ། །ཞེས་པའི་འགྲེལ་པར་ཚིག་གསལ་ལས།  བརྗོད་པར་བྱ་བ་འགའ་ཞིག་ཡོད་ན་ནི་དེ་སྟོན་པར་འགྱུར་བ་ཞིག་ན་གང་གི་ཚེ་བརྗོད་པར་བྱ་བ་ལོག་ཅིང་ཚིག་དག་གི་ཡུལ་ཡོད་པ་མ་ཡིན་པ་དེའི་ཚེ་སངས་རྒྱས་རྣམས་ཀྱིས་ཅུང་ཟད་ཀྱང་མ་

བསྟན་ཏོ། །ཡང་ཅིའི་ཕྱིར་བརྗོད་པར་བྱ་བ་མེད་ཅེ་ན།  སེམས་ཀྱི་སྤྱོད་ཡུལ་ལྡོག་པས་སོ། །ཞེས་གསུངས་ཏེ།  སེམས་ཀྱི་སྤྱོད་ཡུལ་ནི་སེམས་ཀྱི་སྤྱོད་ཡུལ་ལོ། །སྤྱོད་ཡུལ་ནི་ཡུལ་ཏེ་དམིགས་པ་ཞེས་བྱ་བའི་ཐ་ཚིག་གོ།  གལ་ཏེ་
སེམས་ཀྱི་སྤྱོད་ཡུལ་འགའ་ཞིག་ཡོད་པར་གྱུར་ན་ནི་དེར་རྒྱུ་མཚན་འགའ་ཞིག་སྒྲོ་བཏགས་ནས་ཚིག་དག་འཇུག་པར་འགྱུར་ན།  གང་གི་ཚེ་སེམས་ཀྱི་སྤྱོད་ཡུལ་ཉིད་མི་འཐད་པ་དེའི་ཚེ་རྒྱུ་མཚན་སྒྲོ་བཏགས་ནས་ཚིག་དག་འཇུག་པར་འགྱུར།  ཡང་ཅིའི་
ཕྱིར་སེམས་ཀྱི་སྤྱོད་ཡུལ་མེད་ཅེ་ན།  བསྟན་པའི་ཕྱིར།  མ་སྐྱེས་པ་དང་མ་འགགས་པ། །ཆོས་ཉིད་མྱ་ངན་འདས་དང་མཚུངས། །ཞེས་གསུངས་ཏེ།  གང་གི་ཕྱིར་མ་སྐྱེས་པ་དང་མ་འགགས་པའི་ཆོས་ཉིད་དེ་ཆོས་ཀྱི་ངོ་བོ་དང་།  ཆོས་རང་བཞིན་མྱ་
ངན་ལས་འདས་པ་དང་མཚུངས་པར་བཞག་པ་དེའི་ཕྱིར་དེ་ལ་སེམས་མི་འཇུག་གོ།  སེམས་མི་འཇུག་ན་རྒྱུ་མཚན་སྒྲོ་འདོགས་པར་ག་ལ་འགྱུར་ལ་དེ་མེད་པའི་ཕྱིར་ཚིག་དག་འཇུག་པར་ག་ལ་འགྱུར་ཏེ།  དེའི་ཕྱིར་སངས་རྒྱས་རྣམས་ཀྱིས་ཅུང་ཟད་
ཀྱང་མ་བསྟན་ཏོ། །ཞེས་བྱ་བར་གནས་སོ། །ཞེས་གསུངས་སོ། །གཉིས་པ་ནི།  འོ་ན་གདུལ་བྱས་དོན་དམ་པ་རྟོགས་པའི་ཐབས་མེད་པར་འགྱུར་རོ་སྙམ་ན་གདུལ་བྱས་དེ་རྟོགས་པའི་དོན་དུ་ཚིག་གི་བརྗོད་བྱ་དང་།  སེམས་ཀྱི་སྤྱོད་ཡུལ་དུ་ཐ་སྙད་ཀྱི་
བདེན་པར་སྒྲོ་བཏགས་ནས་བསྟན་པ་སྟེ།  ཐམས་ཅད་ཡང་དག་ཡང་དག་མིན། །ཞེས་པའི་སྔ་འགྲེལ་དུ།  ཚིག་གསལ་ལས།  དེ་ལ་ངག་དང་སེམས་དག་འཇུག་པ་ཡོད་པ་མ་ཡིན་མོད་ཀྱི་དེ་ལྟ་ན་ཡང་དེ་མ་བསྟན་ན་གདུལ་བྱའི་སྐྱེ་བོ་རྣམས་ཀྱིས་

ཤེས་པར་མི་ནུས་པས་གདུལ་བྱའི་སྐྱེ་བོ་རྣམས་དེ་ལ་འཇུག་པར་བྱ་བའི་ཕྱིར་གདོན་མི་ཟ་བར་ཀུན་རྫོབ་ཀྱི་བདེན་པ་ལ་ལྟོས་ནས་ཇི་ཞིག་ལྟར་དེ་བསྟན་པའི་རིམ་པ་ཞིག་ཡོད་དགོས་པས་དེ་བརྗོད་པར་བྱའོ་ཞེ་ན།  བརྗོད་པ་འདིར་
སངས་རྒྱས་བཅོམ་ལྡན་འདས་རྣམས་ཀྱི་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་བསྟན་པའི་རིམ་པ་ནི་འདི་ཡིན་པར་ཤེས་པར་བྱ་སྟེ།  ཞེས་དང་།  གཞན་ལས་ཤེས་མིན་ཞི་བ་དང་། །ཞེས་པའི་སྔ་འགྲེལ་དུ།  དེ་ལྟར་ཡིན་མོད་ཀྱི་འོན་ཀྱང་འཇིག་
རྟེན་པའི་ཐ་སྙད་ཁས་བླངས་པ་ལྟར་ཐ་སྙད་ཀྱི་བདེན་པའི་ངོར་སྒྲོ་བཏགས་ནས་དེའི་མཚན་ཉིད་ཀྱང་བརྗོད་པར་བྱ་དགོས་སོ་ཞེ་ན།  དེ་བརྗོད་པར་བྱ་སྟེ་ཞེས་གསུངས་པས་སོ། །དེ་ལྟར་བསྟན་པའི་རིམ་པ་གང་ཞེ་ན་ཐོག་མར་ལས་དང་འབྲས་བུ་
མེད་པར་ལྟ་བ་དག་ལ་ལས་འབྲས་བདེན་པར་བཟུང་ནས་བླང་དོར་བྱ་བ་ལ་འཇུག་པའི་ཆེད་དུ་ཕུང་པོ་དང་ཁམས་དང་སྐྱེ་མཆེད་སོགས་ཐམས་ཅད་བདེན་པར་ཡོད་དོ། །ཞེས་བསྟན།  དེ་ནས་བདེན་པར་འཛིན་པ་ནི་སྡུག་བསྔལ་གྱི་རྒྱུ་ཡིན་པས་
དེ་ཟློག་པའི་ཆེད་དུ་ཐམས་ཅད་བདེན་པར་མེད་དོ་ཞེས་བསྟན།  དེ་ནས་དེ་ལྟ་བུའི་ཡོད་མེད་ཀྱང་བློ་སོ་སོའི་ངོར་ཡིན་པ་ཤེས་པའི་ཆེད་དུ་གཉིས་ཀ་ཡིན་པར་བསྟན།  དེ་ནས་འཕགས་པའི་མཉམ་གཞག་གི་ངོར་སྤྲོས་པ་གང་ཡང་མེད་པར་ཤེས་
པའི་ཆེད་དུ་གཉིས་ཀ་མ་ཡིན་ཞེས་བསྟན་ཏེ།  དབུ་མ་རྩ་བར།  ཐམས་ཅད་ཡང་དག་ཡང་དག་མིན། །ཡང་དག་ཡང་དག་མ་ཡིན་ཉིད། །ཡང་དག་མིན་མིན་ཡང་དག་མིན། །འདི་ནི་སངས་རྒྱས་རྗེས་བསྟན་པའོ། །ཞེས་དང་།  རྗེས་

བསྟན་པའི་དོན་འགྲེལ་པ་མཐར་གྱིས་བསྟན་པ་དང་།  གདུལ་བྱའི་བློ་དང་འཚམ་པར་བསྟན་པ་གཉིས་ལ་གསུངས་སོ། །དེ་བཞིན་དུ།  སྟོང་ངོ་ཞེས་ཀྱང་མི་བརྗོད་དེ། །ཞེས་པའི་འགྲེལ་པར།  འདི་དག་ཐམས་ཅད་བརྗོད་པར་བྱ་བ་མ་ཡིན་མོད་
ཀྱི་འོན་ཀྱང་མ་བརྗོད་ན་རྟོགས་པ་པོ་རྣམས་ཀྱིས་ཇི་ལྟ་བ་བཞིན་གནས་པའི་རང་བཞིན་རྟོགས་པར་མི་ནུས་ཏེ།  དེའི་ཕྱིར་ཁོ་བོ་ཅག་ཐ་སྙད་ཀྱི་བདེན་པ་ལ་གནས་ནས་ཐ་སྙད་ཀྱི་དོན་དུ་གདུལ་བྱའི་སྐྱེ་བོའི་ངོར་ལྷག་པར་སྒྲོ་བཏགས་ནས་སྟོང་པ་ཞེས་
ཀྱང་སྨྲ་ལ།  མི་སྟོང་པ་ཞེས་བྱ་བ་དང་།  སྟོང་པ་ཡང་ཡིན་ལ་མི་སྟོང་པ་ཡང་ཡིན་ཞེས་བྱ་བ་དང་།  སྟོང་པ་ཡང་མ་ཡིན་ལ་མི་སྟོང་པ་ཡང་མ་ཡིན་པ་ཞེས་ཀྱང་སྨྲའོ། །དེ་ཉིད་ཀྱི་ཕྱིར།  གདགས་པའི་དོན་དུ་བརྗོད་པར་བྱ། །ཞེས་གསུངས་ཏེ།  
བཅོམ་ལྡན་འདས་ཀྱིས།  དགོངས་པ་གང་གིས་སྟོང་པ་ཉིད་ལ་སོགས་པ་བསྟན་པ་དེ་ནི་བདག་བརྟག་པ་ལས་ཁོང་དུ་ཆུད་པར་བྱའོ། །ཞེས་གསུངས་སོ། །རིམ་པ་དེ་ལྟར་བསྟན་པའི་དགོས་པ་གང་ཞེ་ན་བདག་བརྟག་པར་ཚིག་གསལ་ལས།  སངས་
རྒྱས་བཅོམ་ལྡན་འདས་རྣམས་ཀྱིས་བསྟན་པ་དེ་དག་ཐམས་ཅད་ནི་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་ཐབས་ཉིད་དུ་རྣམ་པར་གནས་སོ། །དེ་བཞིན་གཤེགས་པ་རྣམས་ནི་གསུང་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་ཐབས་སུ་མ་གྱུར་པ་མི་
གསུང་སྟེ།  ནད་དང་རྗེས་སུ་མཐུན་པའི་སྨན་ཉེ་བར་སོགས་པ་ལྟར་འདུལ་བའི་སྐྱེ་བོ་རྗེས་སུ་གཟུང་བར་བཞེད་པས་ཇི་ལྟར་འཚམ་པ་ལྟར་སྟོན་པར་མཛད་པ་ཡིན་ནོ། །ཇི་སྐད་དུ་བརྒྱ་པ་ལས།  ཡོད་དང་མེད་དང་ཡོད་མེད་དང་། །གཉིས་ཀ་

མིན་ཞེས་ཀྱང་བསྟན་ཏེ། །ནད་ཀྱི་དབང་གིས་ཐམས་ཅད་ནི། །སྨན་ཞེས་བྱ་བར་འགྱུར་མིན་ནམ།  ཞེས་བཤད་དོ། །ཞེས་གསུངས་པ་ལྟར།  མཐར་སྤྲོས་པ་ཐམས་ཅད་དང་བྲལ་བ་སྟོང་པ་ཉིད་ཀྱི་བདུད་རྩི་ལ་འཇུག་པའི་
ཆེད་ཡིན་པར་ཤེས་པར་བྱའོ། །གསུམ་པ་ནི་དེ་ལྟར་གདུལ་བྱའི་ངོར་མཚན་གཞི་སོགས་ཀྱིས་བསྟན་ན་མཚན་གཞི་གང་སྙམ་ན་དོན་དམ་པའི་མཚན་གཞི་ནི་སྤྲོས་པ་དང་བྲལ་བ་སྟེ།  འདི་ལ་སྤྲོས་པ་དང་བྲལ་བའི་དོན་ཉིད་ངོས་གཟུང་བ་དང་།  སྤྲོས་
བྲལ་དེ་མཐར་ཐུག་པའི་དོན་དུ་བསྒྲུབ་པ་དང་།  སྤྲོས་བྲལ་དོན་དམ་པའི་མཚན་གཞིར་བསྙད་པའི་ཚུལ་གསུམ་ལས།  དང་པོ་ནི།  འདིར་སྤྲོས་པ་ཞེས་པ་བདེན་པའི་དངོས་པོའམ་མ་ཡིན་དགག་ཁོ་ན་མ་ཡིན་གྱི་གང་ལ་བློ་འཇུག་ཅིང་འཕྲོ་བ་དགག་
སྒྲུབ་ཀྱི་ཆོས་ཀྱི་མཚན་མ་ཐམས་ཅད་ཡིན་ཏེ་མདོ་ལས་གཟུགས་སྟོང་ཞེས་བྱ་བར་མི་སྤྲོ་བ་འཕྲོ་བར་མི་བྱེད་དོ་ཞེས་སོགས་དང་།  ཇི་ཙམ་དུ་སེམས་འཇུག་པ་དེ་ཙམ་དུ་སྤྲོས་པ་ལགས་སོ་ཞེས་དང་།  སྤྲོས་པ་ཉེར་ཞི་ཞི་བ་སྟེ།  ཞེས་པའི་འགྲེལ་བར་ཚིག་
གསལ་ལས་འདིར་སྤྲོས་པ་སྟེ་མཚན་མ་རྣམས་གང་ཉེ་བར་ཞི་བ་སྟེ་མི་འཇུག་པ་གང་ཡིན་པ་དེ་མྱ་ངན་ལས་འདས་པ་ཡིན་ལ།  ཞེས་གསུངས་པས་སོ། །གཞན་ལས་ཤེས་མིན་ཞེས་སོགས་ཀྱི་འགྲེལ་པར་སྤྲོས་པ་ནི་ངག་སྟེ་དོན་རྣམས་སྤྲོ་བར་
བྱེད་པའི་ཕྱིར་རོ། །སྤྲོས་པ་རྣམས་ཀྱིས་མ་སྤྲོས་པ་ནི་ངག་དག་གིས་མ་བརྗོད་པའོ། །ཞེས་བྱ་བའི་ཐ་ཚིག་གོ།  ཞེས་དང་།  གང་དག་སངས་རྒྱས་སྤྲོས་འདས་ཤིང་། །ཞེས་པའི་འགྲེལ་པར།  སྤྲོས་པ་ནི་དངོས་པོའི་རྒྱུ་མཚན་ཅན་ཡིན་ན་དེ་བཞིན་

གཤེགས་པ་དངོས་པོ་མེད་པ་ལ།  སྤྲོས་པ་རྣམས་འཇུག་པ་ག་ལ་ཡོད་དེ།  དེའི་ཕྱིར་དེ་བཞིན་གཤེགས་པ་སྤྲོས་པ་ལས་འདས་པ་ཡིན་ནོ། །ཞེས་དང་།  འགྲེལ་པ་སྔ་མའི་མཇུག་ཏུ།  སྤྲོས་པའི་ངོས་འཛིན་བཞི་ཙམ་འབྱུང་བ་རྣམས་ནི་མཐའ་བཞི་ཆར་
སྤྲོས་པ་ལས་མ་འདས་ཀྱང་སྐབས་ཐོབ་ཀྱི་སྤྲོས་པ་ངོས་འཛིན་པའི་དབང་དུ་བྱས་པའོ། །དེ་དང་བྲལ་བའི་དོན་ཡང་འཁྲུལ་ངོའི་ཡོད་མེད་སོགས་ཀྱི་སྤྲོས་པ་འདི་དག་གདོད་མ་ནས་རང་གི་ངོ་བོས་སྟོང་པ་ཡིན་ལ།  ཐ་སྙད་ཀྱི་སྒོ་ནས་བསྟན་ཚུལ་ཡང་རང་གི་ངོ་
བོའི་སྒོ་ནས་དང་།  ཡུལ་ཅན་གྱི་སྒོ་ནས་དང་།  བྱེད་པའི་སྒོ་ནས་བསྟན་ཚུལ་གསུམ་ལས།  དང་པོ་ནི་མདོ་ལས།  ངོ་བོ་མཚན་ཉིད་སྟོང་པ་ཉིད་དང་།  དུས་གདོད་མ་ནས་སྟོང་པ་ཉིད་ཅེས་པ་སྟེ།  དགག་སྒྲུབ་ཀྱི་ཆོས་ཙམ་དང་བྲལ་བའི་ཅི་ཡང་
མ་རྙེད་པ་ཉིད་དེ།  མདོ་ལས།  སྟོང་པ་ཉིད་ཅེས་བྱ་བ་ནི་ཆོས་ཐམས་ཅད་དང་བྲལ་བའི་ཚིག་བླ་དགས་སོ། །ཞེས་དང་།  ཇི་ལྟར་ནམ་མཁའ་ནམ་མཁའ་ཞེས་བརྗོད་ཀྱང་ནམ་མཁའ་ལ་བརྗོད་དུ་མེད་པ་དེ་བཞིན་དུ་སྟོང་པ་ཞེས་བརྗོད་ཀྱང་སྟོང་
པ་ཉིད་ལ་ནི་བརྗོད་དུ་མེད་དོ།  ཞེས་གསུངས་སོ། །འདིས་ནི་དངོས་པོར་སྨྲ་བ་འདོད་པའི་དོན་དམ་ལས་ཁྱད་པར་འཕགས་པ་ཡིན་ནོ། །གཉིས་པ་ནི།  བརྗོད་པར་བྱ་བ་ལྡོག་པ་སྟེ། །སེམས་ཀྱི་སྤྱོད་ཡུལ་ལྡོག་པས་སོ། །ཞེས་དཔེ་དང་སྒྲ་དང་
བློའི་སྤྱོད་ཡུལ་ལས་འདས་པའི་སྒོ་ནས་བསྟན་པ་སྟེ།  བདེན་པ་གཉིས་བསྟན་པའི་མདོ་ལས།  དོན་དམ་པ་ནི་མཚོན་དུ་མེད་པ་དང་།  བརྗོད་དུ་མེད་པ་དང་ཤེས་པ་བྱར་མེད་པ་སྟེ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་ཀྱང་འདས་པ་

ཡིན་ནོ། །ཞེས་གསུངས་ཏེ།  འདིས་ནི་དོན་དམ་པ་སྒྲས་བསྟན་པ་དང་།  བློས་ཡུལ་དུ་བྱས་པའི་སྒོ་ནས་རྟོགས་པར་རློམ་པ་བསལ་བ་ཡིན་ནོ། །གསུམ་པ་ནི་དེ་ཐམས་ཅད་རྟེན་པའི་གཞི་ཆོས་ཅན་དང་རོ་གཅིག་པའི་ཆོས་
ཉིད་ཡིན་པ་སྟེ།  རྒྱུད་བླར་སྣོད་ཀྱི་འཇིག་རྟེན་ཐམས་ཅད་ནམ་མཁའ་ལ་བརྟེན་པ་ལྟར་ཕུང་སོགས་ཀྱི་ཆོས་ཐམས་ཅད་སེམས་ཀྱི་རང་བཞིན་ལས་བྱུང་བར་གསུངས་པ་དང་།  མདོ་ལས་ཆོས་ཐམས་ཅད་ནི་མཚན་ཉིད་གཅིག་པ་སྟེ་འདི་ལྟ་སྟེ་མཚན་ཉིད་མེད་
པའོ། །ཞེས་དང་།  ཆོས་རྣམས་ཀྱི་མེད་པ་ཉིད་ལ་ཁྱད་པར་མི་འཐད་པས་རྣམ་གཞག་གཉིས་སུ་མེད་པ་དང་།  འདི་ལ་ནི་སྤང་བ་དང་བླང་བར་བྱ་བ་མ་མཆིས་སོ། །ཞེས་ལམ་བསྒྲུབ་ཏུ་མེད་པ་དང་།  སེམས་ཅན་དང་སངས་རྒྱས་ཀྱི་རང་བཞིན་ཐ་
དད་དུ་མེད་པས་སངས་རྒྱས་གཞན་དུ་མི་བཙལ་བར་གསུངས་པ་སྟེ།  འདིས་ནི་དོན་དམ་པ་རི་བོང་གི་རྭ་དང་འདྲ་བར་རྟོག་པ་སྤོང་བ་ཡིན་ནོ། །གཉིས་པ་དེ་ལྟ་བུའི་སྤྲོས་བྲལ་དེ་མཐར་ཐུག་པའི་དོན་དུ་བསྒྲུབ་པ་ལ་གསུམ་སྟེ།  མཐར་ཐུག་གི་དོན་
ཇི་ལྟར་ཡིན་པ་དང་།  དེ་མིང་གི་དོན་དུ་བསྒྲུབ་པ་དང་།  དེ་ལ་ནང་འགལ་སྤང་བའོ། །དང་པོ་ལ་དངོས་པོ་རྣམས་ཀྱི་རང་བཞིན་མཐར་ཐུག་པ་དང་།  ཟབ་མོ་རྣམས་ཀྱི་ཡུལ་མཐར་ཐུག་པ་དང་།  གཉེར་བར་བྱ་བའི་དོན་མཐར་ཐུག་པ་གསུམ་
ལས་དང་པོ་ནི།  དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་།  ཆོས་རྣམས་ཀྱི་ཆོས་ཉིད་ནི་གནས་པའོ། །ཞེས་པའི་ཚུལ་གྱིས་གཟུགས་ལ་སོགས་པའི་ཆོས་ཐམས་ཅད་ལ་དུས་ཐམས་ཅད་དུ་མེའི་ཚ་བ་དང་།  བུ་རམ་གྱི་མངར་བ་ལྟར་ཅིར་ཡང་མ་

གྲུབ་པའི་སྟོང་ཉིད་དེས་ཁྱབ་པ་དང་།  རིགས་པ་ཡང་དག་གིས་མཐའ་གང་དུ་གྲུབ་བཙལ་བ་ན་གང་དུའང་མ་གྲུབ་པར་གནས་པ་དང་།  དེ་ལ་ཇི་སྐད་བཤད་པའི་རང་བཞིན་གྱི་ཆོས་གསུམ་འཐད་པ་ཉིད་ཀྱི་ཕྱིར་ན་དངོས་པོ་རྣམས་ཀྱི་རང་བཞིན་མཐར་
ཐུག་པའོ། །གཉིས་པ་ནི་བློ་ཟབ་མོས་རྟོགས་པ་དང་།  སྒྲ་ཟབ་མོས་བསྟན་པ་དང་།  དཔེ་ཟབ་མོས་མཚོན་པའི་དོན་ཡིན་པ་སྟེ།  དེའང་བློ་ཟབ་མོ་ཤེས་པ་རྣམས་ཀྱི་མཐར་ཐུག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཏེ་འཇིག་རྟེན་པའི་རྟོག་
བཅས་ཀྱི་བློ་མཐར་ཐུག་ཚོལ་བའི་རྗེས་དཔག་གིས་སྤྱིའི་ཚུལ་དུ་རྟོགས་པ་དང་འཕགས་པའི་མཉམ་བཞག་རྣམ་པར་མི་རྟོག་པའི་བློས་སོ་སོ་རང་གིས་རིག་པའི་ཚུལ་གྱིས་རྟོགས་པའི་ཕྱིར་ཏེ།  མདོ་སྡུད་པར།  ཤེས་རབ་རྣམ་པར་བཤིག་ནས་
རྡུལ་ཙམ་མི་དམིགས་ཚེ། །འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ།  ཞེས་དང་།  དགོངས་འགྲེལ་ལས།  མ་སྐྱེས་མི་འགག་ནམ་མཁའི་ངོ་བོ་ཉིད། །སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །སོ་སོ་རང་རིག་ཡེ་ཤེས་
སྤྱོད་ཡུལ་བ། །ཞེས་གསུངས་པས་སོ། །སྒྲ་ཟབ་མོས་བསྟན་པའི་དོན་ཡིན་པ་ལའང་ལྔ་ལས།  མདོ་ཟབ་མོས་བསྟན་པའི་དོན་ཡིན་པ་ནི་ངེས་དོན་གྱི་གསུང་རབ་ཤེར་ཕྱིན་གྱི་མདོ་དང་།  ཏིང་ངེ་འཛིན་རྒྱལ་པོ་དང་།  ཡེ་ཤེས་སྣང་བ་རྒྱན་དང་
བདེན་པ་གཉིས་བསྟན་པ་ལ་སོགས་པ་མདོ་སྡེ་ཟབ་མོ་རྣམས་ཀྱི་དོན་ཡིན་པའོ། །བདེན་པའི་ཚིག་ཟབ་མོའི་རྣམ་གྲངས་ཆོས་རྣམས་ཀྱི་རང་བཞིན་དང་།  དེ་བཞིན་ཉིད་དང་།  གཞན་མ་ཡིན་པ་དེ་བཞིན་ཉིད་དང་།  ཆོས་ཉིད་དང་། 

 ཆོས་ཀྱི་དབྱིངས་དང་།  ཆོས་ཀྱི་གནས་ཉིད་དང་།  ཆོས་སྐྱོན་མེད་པ་ཉིད་དང་།  ཡང་དག་པའི་མཐའ་དང་།  བསམ་གྱིས་མི་ཁྱབ་པའི་དབྱིངས་ཞེས་པའི་དོན་ཡིན་པ་དང་།  ཞི་བའི་ཚིག་ཟབ་མོའི་རྣམ་གྲངས་ཏིང་ངེ་འཛིན་རྒྱལ་
པོའི་མདོ་ལས།  དངོས་པོ་མེད་པ་དང་།  ངོ་བོ་ཉིད་མེད་པ་དང་།  མཚན་ཉིད་མེད་པ་དང་།  མ་སྐྱེས་པ།  མ་འགགས་པ།  ཡི་གེ་མེད་པ།  སྟོང་པ།  གཟོད་མ་ནས་ཞི་བ།  རང་བཞིན་གྱིས་རྣམ་པར་དག་པ་ཞེས་པ་རྣམས་ཀྱི་དོན་ཡིན་
པ་དང་།  མིང་གི་བརྡ་ཟབ་མོའི་རྣམ་གྲངས་དོན་དམ་པ་དང་།  ཡང་དག་པ་དང་།  ཕྱག་རྒྱ་ཆེན་པོ་དང་།  ཤེས་རབ་ཀྱི་ཕ་རོལ་ཏུ་ཕྱིན་མ་དང་།  ཨ་མ་ན་ས་ཞེས་གྲགས་པའི་དོན་ཡང་ཡིན་པའི་ཕྱིར་རོ། །ཡི་གེ་ཟབ་མོའི་དོན་ཡིན་པ་ནི་ཨ་
ཞེས་པའི་བརྗོད་པ་གཅིག་གིས་ཆོས་ཐམས་ཅད་འགོག་ཅིང་སྐྱེ་བ་མེད་པར་སྟོན་པར་གསུངས་པའི་ཕྱིར་རོ། །མ་བརྗོད་པས་བསྟན་པའི་དོན་ཡང་ཡིན་པ་ནི་འཕགས་པ་འཇམ་དཔལ་གྱིས།  ལི་ཙྪ་བཱི་ལ་དོན་དམ་པ་དྲིས་པའི་ཚེ་ཅི་ཡང་མི་
གསུང་བར་ཅིར་ཡང་མ་གྲུབ་པར་གོ་བ་ལྟ་བུའོ། །དཔེ་ཟབ་མོས་མཚོན་པའི་དོན་ཡིན་པ་ནི་གཞུང་དག་ལས།  ངོ་བོ་མེད་ཅིང་ཁྱབ་པས་ནམ་མཁའ་དང་།  མི་ཤིགས་པས་རྡོ་རྗེ་དང་།  སྤྱད་ན་འཆི་བ་མེད་པས་བདུད་རྩི་ཞེས་པའི་མིང་
གིས་བརྗོད་པ་ལྟ་བུའོ། །གསུམ་པ་གཉེར་བར་བྱ་བའི་དོན་མཐར་ཐུག་པ་ཡིན་པ་ལའང་གསུམ་སྟེ།  རང་གི་ངོ་བོ་དོན་དམ་པའི་དགེ་བ་ཡིན་པ་དང་།  དེ་ལ་དམིགས་པས་དོན་ཀུན་འགྲུབ་པ་དང་།  དེར་གྱུར་པས་དོན་ཀུན་རྫོགས་པའོ། །

དང་པོ་ནི།  ཡུལ་མཚན་མ་མེད་པས་དོན་དམ་པའི་དགེ་བ་དང་།  ཡུལ་ཅན་གཏི་མུག་མེད་པས་ངོ་བོ་ཉིད་ཀྱི་དགེ་བ་ཡིན་པའི་ཕྱིར་རོ། །གཉིས་པ་ལ་བདག་གི་དོན་འགྲུབ་པ་དང་།  གཞན་གྱི་དོན་འགྲུབ་པ་གཉིས་ལས།  དང་པོ་ལ་སྡུག་བསྔལ་
སྤང་བ་དང་།  སྒྲིབ་པ་བསལ་བ་དང་།  ཡོན་ཏན་བསྒྲུབ་པའི་ཚོགས་མཆོག་ཡིན་པ་གསུམ།  དང་པོ་ནི།  རེ་ཞིག་ཚེ་འདིའི་འཚེ་བ་ལས་སྐྱོབ་པ་ཡིན་ཏེ།  ཐམས་ཅད་སྟོང་པར་ཡིད་ཆེས་ན།  རྒྱུ་བདག་འཛིན་མེད་པས་འཚེ་བའི་གཞི་མེད་
པ་དང་། གླགས་ཚོལ་བ་རྣམས་ཀྱིས་མི་མཐོང་བ་དང་།  སྟོང་པ་ཉིད་ལ་སྦྱོར་བའི་སྲུང་བ་སྟེ།  སྲུང་བ་གཞན་ལ་མི་ལྟོས་པའི་ཕྱིར།  མདོ་ལས།  གང་གིས་རྒྱུ་དང་མི་རྒྱུའི་འགྲོ་བ་ཀུན། །སྒྱུ་མ་ནམ་མཁའ་ལྟ་བུར་རབ་ཤེས་པ། །དོན་དམ་
ཤེས་པའི་སྲུང་བ་མཆོག་ཡིན་ཏེ། །སྲུང་བའི་ཆོ་ག་གཞན་དག་འདིར་མི་དགོས། །ཞེས་གསུངས་པས་སོ། །ཚེ་ཕྱི་མའི་སྡུག་བསྔལ་སྤང་བ་ནི་བསགས་པའི་སྡིག་པ་སྦྱོང་བའི་སྒོ་ནས་ཡིན་ཏེ།  ཁས་བླངས་པ་དང་འགལ་བ་བཅས་པའི་སྡིག་པ་དང་།
མི་དགེ་བ་བཅུ་དང་།  མཚམས་མེད་པ་ལྔ་དང་།  ཆོས་སྤངས་པ་ལ་སོགས་པ་རང་བཞིན་གྱི་སྡིག་པ་ཤིན་ཏུ་ལྕི་བ་རྣམས་ཀྱང་སྟོང་པ་ཉིད་རྟོགས་ན་དག་པར་གསུངས་པའི་ཕྱིར་དང་།  མདོ་སྡེ་རྒྱན་ལས།  ཆོས་ཀྱི་སྡོམ་ལ་སོ་སོར་རྟོག་པ་དང་།  བདེན་པ་
མཐོང་བས་ལྟུང་བ་ལས་ངེས་པར་འབྱུང་བ་གསུངས་པ་དང་།  མདོ་ལས་གང་གིས་ཆེས་ལྕི་བའི་མི་དགེ་བ་བཅུ་པོ་འདི་དག་བྱས་པར་གྱུར་ཀྱང་རྟེན་ཅིང་འབྲེལ་བར་འབྱུང་བའི་ཆོས་ཉིད་ལ་ཡིད་ཆེས་ན་དེ་དག་ལྟུང་བར་ང་མི་སྨྲའོ། །ཞེས་དང་།  རྒྱུད་བླ་

མར།  ཕ་མ་དགྲ་བཅོམ་གསོད་དང་བྱ་བ་མིན་བྱེད་མཆོག་ཚོགས་འབྱེད་པའི་མི། །དེ་ཡང་ཆོས་ཉིད་ངེས་པར་བསམས་ན་མྱུར་དུ་དེ་ལས་ཐར་འགྱུར་གྱི། །ཞེས་གསུངས་པས་སོ། །སྒྲིབ་པ་བསལ་བའི་རྒྱུ་ཡིན་པའང་སྤྲོས་
པ་མཐའ་དག་ཁེགས་པའི་ཆོས་ཉིད་བསྒོམས་པས་སྒྲིབ་པ་གཉིས་ཀྱི་རྒྱུ་མཚན་མའི་རྣམ་རྟོག་གི་གཉེན་པོ་བྱེད་པའི་ཕྱིར་ཏེ།  རྩ་ཤེར་ལས།  དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགག་པར་འགྱུར། །ཞེས་དང་སྤྱོད་འཇུག་ལས།  ཉོན་
མོངས་ཤེས་བྱའི་སྒྲིབ་པ་ཡི། །མུན་པའི་གཉེན་པོ་སྟོང་པ་ཉིད། །ཅེས་དང་རྒྱུད་བླ་མར།  ཤེས་རབ་ལས་གཞན་དེ་དག་ནི། །སྤོང་རྒྱུ་གཞན་མེད་དེ་ཡི་ཕྱིར། །ཞེས་གསུངས་པས་སོ། །ཡོན་ཏན་བསྒྲུབ་པའི་དགེ་ཚོགས་མཆོག་ཡིན་པའང་
གཏི་མུག་མེད་པའི་དགེ་བ་ལས་དགེ་བའི་ཚོགས་ཐམས་ཅད་འབྱུང་བ་དང་།  དེས་དགེ་བ་གཞན་རྣམས་རྫོགས་པའི་བྱང་ཆུབ་ཏུ་བསྒྱུར་ཞིང་།  ཁྲིད་པ་དང་།  དེ་བསྒོམ་པའི་ནང་དུ་དགེ་བའི་སྦྱོར་བ་ཕ་རོལ་ཏུ་ཕྱིན་པ་ལྔ་ལ་སོགས་པ་ཐམས་
ཅད་འདུ་བ་དང་།  དེ་ལ་དམིགས་པའི་དགེ་བའི་ཁྱད་པར་ལས་བདེ་འགྲོ་དང་བྱང་ཆུབ་ཐམས་ཅད་འབྱུང་བས་དགེ་ལེགས་ཐམས་ཅད་ཀྱི་ཡུམ་ཞེས་ཀྱང་བརྗོད་པའི་ཕྱིར་ཏེ།  མདོ་ལས།  སུ་ལ་སྟོང་ཉིད་འདི་འབྱུང་བ། །དེ་ལ་དོན་རྣམས་ཐམས་
ཅད་འབྱུང་། །ཞེས་དང་།  ཕ་རོལ་ཕྱིན་ལྔ་བྱང་ཆུབ་ཡོན་ཏན་ཇི་སྙེད་པ། །དེ་དག་ཀུན་ཀྱང་ཤེས་རབ་ཕ་རོལ་ཕྱིན་ལས་སྐྱེ། །ཞེས་དང་།  སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང་། །འགྲོ་བ་ཀུན་གྱི་བདེ་སྐྱིད་ཆོས་རྣམས་

ཇི་སྙེད་པ། །དེ་དག་ཤེས་རབ་ཕ་རོལ་ཕྱིན་པ་མཆོག་ལས་བྱུང་། །ཤེས་རབ་རྣམས་ཀྱང་ཟད་པ་མེད་ཅིང་འཕེལ་བ་མེད། །ཅེས་པས་སོ། །གཉིས་པ་གཞན་གྱི་དོན་འགྲུབ་པའི་རྒྱུའང་ཡིན་ཏེ།  ཐེག་པ་ཆེན་པོའི་རིགས་ཅན་གྱིས་སྟོང་ཉིད་བསྒོམས་
པས་དེ་མ་རྟོགས་པའི་སེམས་ཅན་འཁྲུལ་པས་སྡུག་བསྔལ་བའི་ཚུལ་མཐོང་ནས་བྱམས་པ་སྙིང་རྗེ་སྐྱེ་བས་བདེ་བ་བསྒྲུབ་པའི་ཐབས་ལ་འཇུག་པ་དང་།  གཞན་དོན་བྱེད་ཀྱང་ཆགས་པ་དང་འཇིགས་པའི་རྒྱུ་ཟད་པས་རང་ལ་མི་གནོད་པའི་ཕྱིར་ཏེ།  
མདོ་ལས།  སུ་དག་སྟོང་པ་ཉིད་ལ་རྟག་བརྩོན་པ། །དེ་ནི་རྟག་ཏུ་འགྲོ་བ་ཀུན་གྱི་བཤེས། །ཞེས་དང་།  སྤྱོད་འཇུག་ལས།  རྨོངས་པས་སྡུག་བསྔལ་ཅན་དོན་དུ། །ཆགས་དང་འཇིགས་མཐའ་ལས་གྲོལ་བ། །འཁོར་བར་གནས་པ་འགྲུབ་འགྱུར་
བ། །འདི་ནི་སྟོང་ཉིད་འབྲས་བུ་ཡིན། །ཞེས་གསུངས་པས་སོ། །གསུམ་པ་དེར་གྱུར་པས་དོན་ཀུན་རྫོགས་པ་ནི་སྟོང་ཉིད་རྟོགས་ནས་གོམས་པ་མཐར་ཕྱིན་པའི་ཚེ་གློ་བུར་གྱི་དྲི་མ་ཟད་ནས་བློ་ཉིད་ཟག་མེད་ཀྱི་དབྱིངས་སུ་གྱུར་པ་ནི།  
སྤངས་རྟོགས་ཕུན་སུམ་ཚོགས་པ་དོན་དམ་པའི་སངས་རྒྱས་ཡིན་ལ་དེ་ཉིད་ཀྱི་ཚེ་གཞན་དོན་ཀུན་རྫོབ་ཀྱི་སྐུ་གཞན་ངོར་སྐུ་གསུང་ཐུགས་ཀྱི་མཛད་པ་ཕུན་སུམ་ཚོགས་པ་འབྱུང་བའི་ཕྱིར་རོ། །དེ་ལྟར་བསྒོམས་པ་དང་ཐོབ་པས་ཉེས་པ་སྤོང་ཞིང་
བདག་གཞན་གྱི་དོན་ཐམས་ཅད་བསྒྲུབ་པའི་རྒྱུའི་གཙོ་བོ་ཉིད་ཡིན་པའི་དོན་གྱི་དབང་དེ་གཟིགས་ནས་ཆོས་ཀྱི་རྗེས།  མདོ་སྡེ་དེ་དང་དེ་ལ་བསྔགས་པ་མཛད་དེ།  ཆོས་འཛིན་བྱང་ཆུབ་སེམས་ཀྱི་དགེ་བས་ཀྱང་། །སྟོང་ཉིད་གོམས་པའི་བཅུ་དྲུག་

ཆར་མི་ཕོད། །ཅེས་དང་།  བྱང་ཆུབ་ཀྱི་སེམས་དང་བཅས་པའི་ཕ་རོལ་ཏུ་ཕྱིན་པ་ལྔའི་དགེ་བ་རྒྱ་ཆེན་བསྐལ་པར་བསགས་པ་བས་སྟོང་པ་ཉིད་ཀྱི་གཞུང་འདི་ལ་ཞུགས་པ་དང་།  མཆོད་པ་དང་།  འདོན་པ་ལ་སོགས་
པ་བྱ་བ་ཅུང་ཟད་བྱས་པ་བསོད་ནམས་ཆེའོ། །ཞེས་དང་།  ལུས་དང་སྲོག་ལ་ལྟ་བ་རབ་སྤངས་ལ། །སྟོང་པ་ཤིན་ཏུ་ཞི་བ་བསྒོམ་པར་གྱིས། །ཞེས་དང་།  ཡང་དག་སྟོང་པ་ཉིད་ལ་མངོན་དགའ་བ། །དེ་དག་བྱང་ཆུབ་ལམ་དུ་ཞུགས་པ་ཡིན། །ཞེས་
དང་།  ཆོས་ཀྱི་རང་བཞིན་ཤིན་ཏུ་ཞི་བར་གང་ཤེས་པ། །དེ་ནི་ཉོན་མོངས་མ་ལུས་ཐམས་ཅད་སྤངས་པ་ཡིན། །དེ་ནི་བདེར་གཤེགས་ཐུགས་སྲས་བསླབ་པ་ཡོངས་མི་འདོར། །དེ་ནི་རིང་པོར་མི་ཐོགས་རྐང་གཉིས་གཙོ་བོར་འགྱུར། །ཆོས་ཀྱི་
རང་བཞིན་ཤིན་ཏུ་ཞི་བར་གང་ཤེས་པ། །དེ་ནི་མདོ་སྡེ་བྱེ་བ་མཐའ་ཡས་འཆད་པར་བྱེད། །དེ་ནི་རྟག་ཏུ་འཛམ་བུའི་གླིང་གི་རྒྱལ་མཚན་འགྱུར། །ཞེས་དེ་ལ་འཇུག་པ་གཙོ་བོར་གདམས་པ་དང་།  དེའི་གང་ཟག་ལ་བསྔགས་པ་རྣམ་གྲངས་དུ་
མས་གསུངས་ལ།  དེའི་ཡུལ་ཅན་གྱི་ཤེས་རབ་ཀྱང་བསོད་ནམས་བྱ་བའི་དངོས་པོ་ཐམས་ཅད་ཟིལ་གྱིས་གནོན་པ་དང་བསླབ་གསུམ་དང་ཕ་རོལ་ཏུ་ཕྱིན་པ་དྲུག་ལས་མཆོག་ཉིད་དུ་རྣམ་གྲངས་དུ་མས་བསྟོད་ཅིང་བསྔགས་པ་ཡིན་ནོ། །དེ་ལྟར་
ཆོས་རྣམས་ཀྱི་དེ་བཞིན་ཉིད་དང་།  བསྟན་པ་ཟབ་མོའི་དོན་དང་།  མཐར་ཐུག་དཔྱོད་པའི་རིགས་པས་མཐོང་བ་དག །དོན་གཅིག་ལ་འདུས་པའི་སྟོང་པ་ཉིད་སྤྲོས་པ་ཐམས་ཅད་ཉེ་བར་ཞི་བ་ནི་ཆོས་རྣམས་ཀྱི་སྙིང་པོ་དང་།  མཆོག་དང་། 

 བླ་མ་ཉིད་དུ་གྱུར་པ་ཡིན་ལ།  དེ་རྟོགས་པའང་བསྟན་པ་ཐམས་ཅད་ཀྱི་དོན་གོ་བ་དང་།  སྟོན་པ་ཐམས་ཅད་ཀྱི་ཐུགས་གཟུང་བ་དང་།  དོན་ཐམས་ཅད་བསྒྲུབ་པའི་གཏེར་རྙེད་པ་ཡིན་ནོ། །འདི་དག་ནི་སྔོན་གྱི་དགེ་བའི་བཤེས་གཉེན་གཙང་
ནག་པས་ཇི་ལྟར་གསུངས་པ་ལ་ཚིག་སྦྱོར་བརླིང་པ་རྣམས་ཅུང་ཟད་བདེར་བཏང་པ་ཙམ་བྲིས་པ་ཡིན་པས་འཆད་ཚུལ་འདི་ལ་བརྟེན་ནས་སྟོང་པ་ཉིད་ལ་མོས་པར་མ་ཟད་འཆད་པ་པོ་སྔོན་གྱི་དམ་པ་རྣམས་ལའང་ཤིན་ཏུ་གུས་པར་བྱ་ཞིང་།  རང་ཉིད་ཀྱི་
ང་རྒྱལ་བཅག་པར་བྱའོ། །གཉིས་པ་དེ་མིང་གི་དོན་དུ་བསྒྲུབ་པ་ནི།  དེ་ལྟ་བུའི་ཆོས་གསུམ་པོ་དེ་དག་ཀྱང་དོན་དམ་པའི་བདེན་པ་ཞེས་པའི་མིང་གིས་ཐོབ་པ་ཡིན་ཏེ།  དངོས་པོ་རྣམས་ཀྱི་རང་བཞིན་མཐར་ཐུག་པ་ནི་བདེན་པ་ཞེས་དང་།  ཟབ་མོ་
རྣམས་ཀྱི་ཡུལ་མཐར་ཐུག་པ་ནི་དོན་ཞེས་དང་།  གཉེར་བར་བྱ་བའི་དོན་མཐར་ཐུག་པ་ནི་དམ་པ་ཞེས་བསྟན་པའི་ཕྱིར་ཏེ།  པ་ར་མ།  ཨརྠ་སཏྱ་ཞེས་པ་གསུམ་མས་རིམ་གྱིས་བཟློག་པ་སྟེ།  ཆོས་ཀྱི་དབྱིངས་དང་།  ཡང་དག་པའི་མཐའ་ལ་སོགས་
པ་ཐམས་ཅད་ཀྱང་འདིའི་མིང་གི་རྣམ་གྲངས་ཡིན་པར་ཤེས་པར་བྱའོ། །གསུམ་པ་དེ་ལ་ནང་འགལ་སྤང་བ་ནི།  འོ་ན་སྔར་སྤྲོས་བྲལ་ངོས་གཟུང་བའི་སྐབས་སུ་བརྗོད་བྱ་རྗོད་བྱེད་དང་།  ཡུལ་ཡུལ་ཅན་དང་།  དགག་སྒྲུབ་ཀྱི་མཚན་མ་ཐམས་ཅད་
དང་བྲལ་བར་བརྗོད་ནས་འདིར་དེ་ལྟ་བུའི་ཆེ་བ་ནམ་མཁའི་མེ་ཏོག་གི་ཡོན་ཏན་བརྗོད་པ་ལྟར་ཤེས་པར་མི་ནུས་སོ་ཞེ་ན་དེ་ལྟ་མོད་ཀྱི་འདིར་ཡང་དེ་རྟོག་པའི་ཤེས་པ་དང་།  མྱོང་བས་ཡུལ་དུ་བྱས་པའམ་འགའ་ཞིག་གི་བྱེད་རྒྱུར་བསྟན་པ་མ་ཡིན་ཏེ། 

 དཔེ་དང་སྒྲ་དང་རྟགས་ལ་སོགས་པས་ཤེས་བྱ་ལ་རིགས་པས་དཔྱད་བཟོད་ཀྱི་ཆོས་ཡོད་པའི་སྒྲོ་འདོགས་བསལ་བའི་རྟོག་བཅས་ཀྱི་ཤེས་རབ་ཀྱིས་སྤྲོས་བྲལ་ཙམ་དུ་ངེས་པའི་ཤུགས་དང་།  འཕགས་པའི་མི་རྟོག་པའི་ཤེས་
རབ་ཀྱིས་སྤྲོས་པ་མཐའ་དག་ཁེགས་པ་ཉིད་ལ་སྟོང་ཉིད་རྟོགས་ཞེས་དང་།  བདེན་པ་མཐོང་ཞེས་བསྙད་པ་ཙམ་ཡིན་གྱི་རྟོག་པ་དང་མྱོང་བས་ཡུལ་དུ་བྱས་ན་དོན་སྤྱི་དང་དངོས་པོ་ལས་མ་འདས་སོ། །འདི་ལ་དགོངས་ནས་མདོ་ལས།  འགའ་
ཡང་མཐོང་བ་མེད་པ་ནི་དེ་ཁོ་ན་མཐོང་བའོ། །ཞེས་བློས་མཐོང་ཚུལ་དང་།  ཆོས་རྣམས་སྟོང་པ་ཡི་གེ་མེད་པ་ཡང་། །ཡི་གེ་མེད་པ་ཉིད་ཅེས་ཡི་གེས་བསྟན། །ཅེས་སྒྲས་བརྗོད་ཚུལ་དང་།  དཔེ་ལས་འདས་པའི་ཆོས་དེ་ཡང་། །དཔེ་དག་གིས་ནི་
ཉེ་བར་བསྟན། །ཅེས་དཔེས་མཚོན་ཚུལ་གསུངས་པ་ཡིན་ནོ། །སྤྲོས་བྲལ་དེ་ཡོན་ཏན་གྱི་འབྱུང་གནས་སུ་བསྟན་པ་ཡང་བྱེད་རྒྱུར་བསྟན་པ་མ་ཡིན་ཏེ།  ཉེས་པ་ཐམས་ཅད་སྤྲོས་པ་འབའ་ཞིག་ཏུ་དམིགས་པ་ལས་བྱུང་བས་ན་སྤྲོས་པ་འགའ་ཡང་མ་
མཐོང་བས་ཉེས་པ་ཟློག་པ་ལ་འབྲས་བུའི་མིང་གིས་བསྙད་པ་དང་།  ཐོབ་པའི་ཡོན་ཏན་རྣམས་ཀྱང་སྤྲོས་པ་འགག་པའི་ཤེས་རབ་དང་མཚུངས་པར་ལྡན་པ་ལས་སྐྱེ་བས་སྤྲོས་བྲལ་གྱི་འབྲས་བུར་བསྙད་པ་ཡིན་པའི་ཕྱིར།  དེ་ལྟར་ན་དེ་དག་རི་བོང་
རྭའི་ཡོན་ཏན་དང་མཚུངས་པར་རྟོག་པ་སྤོང་བ་ཡིན་ཏེ།  དེ་ལ་དེ་ལྟ་བུའི་དགོངས་པ་དང་རྒྱུ་མཚན་མེད་པའི་ཕྱིར་རོ། །གསུམ་པ་སྤྲོས་བྲལ་དོན་དམ་པའི་མཚན་གཞིར་བསྙད་པའི་ཚུལ་ནི་དེ་ལྟར་ཅིར་ཡང་མ་གྲུབ་པ་ཉིད་ཡིན་ཡང་མ་གྲུབ་པ་

ཉིད་གདུལ་བྱས་རྟོགས་པའི་དོན་དུ་མཚན་གཞིར་སྒྲོ་བཏགས་ནས་བསྙད་པ་ཡིན་གྱི་མཚན་ཉིད་བསྟན་པའི་གཞིར་གྱུར་པའི་མཚན་གཞི་ནི་མི་སྲིད་དོ། །དེས་མཚོན་པའི་དོན་ཡང་མཚན་ཉིད་དང་།  མཚོན་བྱ་དང་།  མཚན་གཞི་གསུམ་དུ་སྒྲོ་
བཏགས་པའི་ཐ་སྙད་གསུམ་གྱི་སྒོ་ནས་དོན་དམ་པའི་བདེན་པ་ཞེས་ཀུན་རྫོབ་ཀྱི་བདེན་པའི་ཟླ་བོར་བསྙད་པ་ཡིན་ཏེ།  མདོ་ལས།  མཚན་ཉིད་མཚན་གཞི་མེད་པ་ཡང་། །དེ་དག་གིས་ནི་བསྙད་པ་ཡིན། །ཞེས་གསུངས་སོ། །གཉིས་པ་
མཚོན་བྱའི་རབ་ཏུ་དབྱེ་བ་ལ་གཉིས་ཏེ།  བདེན་པ་གཉིས་སུ་དབྱེ་བ་དང་།  བདེན་པ་གཉིས་སོ་སོའི་དབྱེ་བའོ། །དང་པོ་ལ་དྲུག་སྟེ།  གང་ལ་དབྱེ་བའི་གཞི།  གང་འབྱེད་པའི་ངོ་བོ།  གང་གིས་འབྱེད་པའི་རྒྱུ་མཚན།  ཅི་ལྟར་ཕྱེ་བའི་
དོན།  ཅི་སྙེད་ཕྱེ་བའི་གྲངས་ངེས།  ཕྱེ་བ་སོ་སོའི་སྒྲ་བཤད་པའོ། །དང་པོ་ནི།  པ་ཚབ་ལོ་ཙཱ་བས།  ཤེས་བྱ་ཙམ་དབྱེ་གཞི་ཡིན་ཅེས་ཟེར་བ་ལ།  བཟད་པས་དེ་ནི་མ་ཡིན་ཏེ།  ཤེས་བྱ་ནི་དངོས་པོ་དང་དངོས་མེད་གཉིས་སུ་འདུས་ལ།  དེ་
གཉིས་ཀའང་ཀུན་རྫོབ་བདེན་པ་ཡིན་པའི་ཕྱིར་དང་།  དོན་དམ་བདེན་པ་ཤེས་བྱ་ཡང་མ་ཡིན་པའི་ཕྱིར་ཏེ།  ཡབ་སྲས་འཇལ་བའི་མདོ་ལས།  དོན་དམ་པ་གང་ཡིན་པ་དེ་ནི་བརྗོད་དུ་མེད་པ་སྟེ།  ཤེས་པར་བྱ་བ་མ་ཡིན་པ་རྣམ་པར་ཤེས་པར་བྱ་བ་
མ་ཡིན་པ་ཞེས་གསུངས་པས་སོ། །ཞེས་བཀག་ནས་བདེན་པ་ཙམ་དབྱེ་གཞིར་འཐད་དེ།  འཁྲུལ་ངོར་བདེན་པ་ཀུན་རྫོབ་དང་རིགས་ངོར་བདེན་པ་དོན་དམ་ཡིན་པའི་ཕྱིར།  ཞེས་རང་ལུགས་བཞག་པ་མཛད་དོ། །དེ་ལ་ལུགས་སྔ་མ་འགོག་པ་མི་འཐད་

དེ།  བདེན་པ་གཉིས་སུ་ཕྱེ་བ་ནི་གདུལ་བྱ་ལ་ཐ་སྙད་ཀྱི་སྒོ་ནས་བསྟན་པའི་སྐབས་ཡིན་པས་དེའི་ཚེ་ཐ་སྙད་དུ་སྒྲའི་བསྟན་དོན་དང་།  བློས་ཡུལ་དུ་བྱ་དགོས་པའི་ཕྱིར་རོ། །རང་ལུགས་བཞག་པ་དང་ཡང་འགལ་བར་སྣང་སྟེ།  
ཀུན་རྫོབ་བདེན་པ་བདེན་པ་མ་ཡིན་པའི་ཕྱིར་རོ། །གཉལ་བས་རང་བཞིན་མེད་ཙམ་དབྱེ་གཞི་ཡིན་ཏེ།  དོན་དམ་པའི་རང་བཞིན་མེད་ཙམ་ལས་ཀུན་རྫོབ་དང་།  བདེན་བརྫུན་གཉིས་ཀའི་རང་བཞིན་མེད་ཙམ་ལས་དོན་དམ་བདེན་པ་ཕྱེ་བའི་ཕྱིར་ཞེས་
གསུངས་ཀྱང་།  མི་འཐད་དེ།  རྟག་མི་རྟག་གཉིས་ཀྱི་དབྱེ་གཞིར་རི་བོང་རྭ་མེད་འཇོག་པ་ལྟར་དབྱེ་གཞི་དང་།  དབྱེ་བའི་ཡ་གྱལ་མ་འབྱོར་བའི་ཕྱིར་རོ། །ཐུབ་པ་དགོངས་གསལ་ལས།  ཁ་ཅིག །བདེན་པ་གཉིས་ལ་དབྱེ་གཞི་མེད་དེ།  དེ་གཉིས་
ལ་ཐུན་མོང་བའི་སྤྱི་མེད་པའི་ཕྱིར་རོ། །ཞེས་ཟེར་བ་མི་འཐད་དེ།  དོན་ལ་ཐུན་མོང་བའི་སྤྱི་མེད་ཀྱང་གཞན་སེལ་གྱི་ངོར་ཐ་སྙད་དུ་བློ་ཙམ་ཞིག་མི་འགལ་ཏེ།  སློབ་དཔོན་ཟླ་བ་གྲགས་པས་རིགས་པ་དྲུག་ཅུ་པའི་འགྲེལ་པར།  བདེན་པ་གཉིས་སུ་འཇོག་
པ་དེ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ།  ཞེས་གསུངས་པས་སོ། །ཞེས་གསུངས་པ་ལྟར་ན་བློ་ཙམ་དབྱེ་གཞིར་བཞེད་པར་སྣང་སྟེ།  ཀུན་རྫོབ་ཉིད་ལའང་འཇིག་རྟེན་གྱི་ཐ་སྙད་དུ་བློ་ལ་སྣང་ཚུལ་གྱི་སྒོ་ནས་བདེན་མི་བདེན་གཉིས་སུ་དབྱེ་བ་ལྟར་ཡུལ་གྱི་གནས་
ཚུལ་གྱི་ངོས་ནས་བདེན་པ་གཉིས་སུ་མེད་ཀྱང་།  བློས་གནས་ཚུལ་མཐོང་བ་དང་།  མ་མཐོང་བའི་སྒོ་ནས་བདེན་པ་གཉིས་སུ་དབྱེ་ཞེས་པའི་དོན་དུ་སྣང་བས་ཤིན་ཏུ་ལེགས་སོ། །དེས་ན་གནས་ཚུལ་རང་ངོས་ནས་མཚན་མཚོན་དང་།  དབྱེ་གཞི་དང་དབྱེ་བ་སོགས་བྱར་མེད་ཀྱང་

ཐ་སྙད་བདེན་པར་སྒྲོ་བཏགས་ནས་གདུལ་བྱ་ལ་བསྟན་པའི་ཚེ་དབྱེ་བའི་ཡ་གྱལ་ཡོད་པ་ལྟར་དབྱེ་གཞིའང་ཡོད་པར་བྱ་དགོས་པས་རྟེན་འབྲེལ་ཙམ་དབྱེ་གཞིར་བྱས་པའང་འགལ་བ་མེད་ཏེ།  རྟེན་འབྲེལ་གྱི་དོན་སྟོང་ཉིད་དང་།  རྟེན་ནས་སྐྱེ་བ་གཉིས་
ལ་འཇུག་པར་གསུངས་པའི་ཕྱིར་རོ། །ཤེས་བྱ་ཙམ་དབྱེ་གཞིར་བྱས་ནའང་འགལ་བ་མེད་དེ།  ཡབ་སྲས་འཇལ་བའི་མདོ་ལས་ཤེས་པར་བྱ་བའང་འདིར་ཟད་དེ།  ཀུན་རྫོབ་དང་དོན་དམ་པའི་བདེན་པའོ། །ཞེས་གསུངས་པས་སོ། །གསུང་
རབ་ཀྱི་བརྗོད་བྱ་ཙམ་དབྱེ་གཞིར་བྱས་ན་ཤིན་ཏུའང་འཐད་དེ།  མདོ་ལས།  འཇིག་རྟེན་མཁྱེན་པས་གཞན་ལ་མ་གསན་པར། །བདེན་པ་འདི་གཉིས་ཀྱིས་ནི་བསྟན་པར་མཛད། །ཅེས་དང་།  རྩ་ཤེར་ལས།  སངས་རྒྱས་རྣམས་ཀྱིས་ཆོས་བསྟན་
པ། །བདེན་པ་གཉིས་ལ་ཡང་དག་བརྟེན། །ཅེས་གསུངས་པས་སོ། །དབུ་མའི་གཞུང་ལུགས་འདིར་སྒྲས་བསྟན་དུ་མེད་ཀྱང་ཐ་སྙད་དུ་སྒྲས་བསྟན་པ་དང་།  བདེན་པ་གཉིས་པོ་དབྱེར་མེད་ཀྱང་གདུལ་བྱ་ལ་དབྱེ་སྟེ་བསྟན་པ་སོགས་གཞུང་
འགྲེལ་གྱི་དགོངས་པ་གོང་འོག་སྒྲིགས་ན་འདི་ཉིད་འཐད་པར་སེམས་སོ། །གཉིས་པ་ནི་བདེན་པ་གཉིས་ཏེ།  ཡུལ་ཅན་གྱི་བློའི་སྒོ་ནས་ཀུན་རྫོབ་ཀྱི་བདེན་པ་དང་།  དོན་དམ་པའི་བདེན་པ་གཉིས་ཡིན་ལ་སྔ་མ་ལ་འཇིག་རྟེན་ཉིད་ལྟོས་བདེན་པ་
དང་།  ལོག་པའི་ཀུན་རྫོབ་གཉིས་ཡོད་པར་འཇུག་པར་གསུངས་སོ། །ཡང་དོན་དམ་བདེན་པ་རྟོགས་པའི་ཐབས་ཐབས་བྱུང་གི་དབང་དུ་བྱས་པའི་དབྱེ་ངོ་ནི།  ཐ་སྙད་བདེན་པ་དང་།  དོན་དམ་བདེན་པ་གཉིས་སམ།  འཇིག་རྟེན་ཀུན་རྫོབ་བདེན་པ་

དང་།  དོན་དམ་བདེན་པ་གཉིས་ཏེ།  ཚིག་གསལ་ལས་བརྗོད་པར་བྱ་བ་དང་།  རྗོད་པར་བྱེད་པ་དང་ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་འཇིག་རྟེན་པའི་དོན་དམ་པ་ཁས་མ་བླངས་པར་དོན་དམ་པ་བསྟན་པར་
མི་ནུས་ལ་མ་བསྟན་ན་རྟོགས་པར་མི་ནུས་ཤིང་།  དོན་དམ་པ་མ་རྟོགས་པར་ཡང་མྱ་ངན་ལས་འདས་པའི་གྲོང་ཁྱེར་དུ་ཕྱིན་པར་མི་ནུས་སོ། །ཞེས་བསྟན་པའི་ཕྱིར།  ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །དམ་པའི་
དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར། །ཞེས་གསུངས་ཏེ།  དེའི་ཕྱིར་མྱ་ངན་ལས་འདས་པ་ཐོབ་པའི་ཐབས་ཡིན་པའི་ཕྱིར་ཆུ་འདོད་པས་སྣོད་ལྟར་ཐོག་མར་གདོན་མི་ཟ་བར་ཀུན་རྫོབ་ཇི་ལྟར་གནས་པ་ཁས་བླང་བར་བྱའོ། །
ཞེས་གསུངས་སོ། །དེས་ན་ཀུན་རྫོབ་ཇི་ལྟར་གནས་པ་དང་།  འཇིག་རྟེན་པའི་དོན་དམ་པ་དང་།  ཐ་སྙད་བདེན་པ་དང་།  འཇིག་རྟེན་ཉིད་ལྟོས་བདེན་པའི་ཀུན་རྫོབ་དང་།  འཇིག་རྟེན་ཀུན་རྫོབ་བདེན་པ་རྣམས་དོན་གཅིག་ཡིན་པས་ཀུན་
རྫོབ་བདེན་པ་ཡིན་ན།  དེ་དག་ཡིན་པས་མ་ཁྱབ་སྟེ།  དབང་པོ་སྐྱོན་ལྡན་གྱི་ཤེས་པ་ཡུལ་དང་བཅས་པ་རྣམས་ཇི་སྐད་བཤད་པ་དེ་དག་ཏུ་མི་རུང་བའི་ཕྱིར་ཏེ།  ཚིག་གསལ་ལས།  འཇིག་རྟེན་ཀུན་རྫོབ་ཅེས་གང་ལས་དེ་ལྟར་ཁྱད་པར་དུ་བྱེད་
པ་འཇིག་རྟེན་མ་ཡིན་པའི་ཀུན་རྫོབ་ཀྱང་ཡོད་དམ་ཞེ་ན་འདི་ནི་དངོས་པོ་ཇི་ལྟར་གནས་པ་རྗེས་སུ་བརྗོད་པ་ཡིན་གྱི་འདིར་དཔྱད་པ་དེ་མི་འཇུག་གོ།  རྣམ་པ་ཅིག་ཏུ་ན་རབ་རིབ་དང་ལིང་ཐོག་སྔོན་པོ་དང་།  མིག་སེར་ལ་སོགས་པས་དབང་

པོ་ཉམས་པས་མཐོང་བ་ཕྱིན་ཅི་ལོག་ལ་གནས་པ་དེ་དག་ནི་འཇིག་རྟེན་མ་ཡིན་ཏེ།  དེ་དག་གི་ཀུན་རྫོབ་གང་ཡིན་པ་དེ་ནི་འཇིག་རྟེན་ཀུན་རྫོབ་བདེན་པ་མ་ཡིན་པས་འཇིག་རྟེན་ཀུན་རྫོབ་བདེན་པ་དང་།  ཞེས་དེ་ལས་ཁྱད་པར་དུ་བྱས་སོ། །འདིའང་དབུ་མ་
ལ་འཇུག་པ་ལས་རྒྱས་པར་བཤད་པས་དེ་ལས་ཁོངས་སུ་ཆུད་པར་བྱའོ། །ཞེས་གསུངས་ཞིང་འཇུག་པར།  གནོད་པ་མེད་པའི་དབང་པོ་དྲུག་རྣམས་ཀྱིས། །ཞེས་སོགས་ཚིགས་གཅད་གཅིག་གསུངས་པས་བསྟན་པའི་ཕྱིར་རོ། །མདོར་ན་དོན་དམ་
བདེན་པ་རྟོགས་པའི་ཐབས་སུ་གྱུར་པའི་ཀུན་རྫོབ་བདེན་པ་ནི་ས་བོན་ལས་མྱུ་གུ་སྐྱེ་ཞེས་སོགས་འཇིག་རྟེན་ན་ཐ་སྙད་ཇི་ལྟར་གནས་པ་ལྟར་ཡིན་པས་ཐ་སྙད་བདེན་པ་ཐབས་སུ་གྱུར་པ་དང་།  དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་
གསུངས་
ལ།  ཐ་སྙད་བདེན་པ་དེའང་བློ་འཁྲུལ་བའི་ངོར་བདེན་པར་སྣང་བ་ཡིན་གྱི་བདེན་པར་གྲུབ་པ་ནི་མ་ཡིན་ནོ།  ཞེས་ཤེས་པའི་ཆེད་དུ་སྤྱིར་ཀུན་རྫོབ་བདེན་པ་ལ་ཡང་ལོག་གཉིས་སུ་ཕྱེ་བ་སྟེ།  མིག་ནི་རབ་རིབ་ཅན་གྱིས་དམིགས་པ་ཡིས། །ཞེས་
སོགས་ཚིགས་བཅད་གཅིག་གིས་བསྟན་པའི་ཕྱིར་རོ། །གསུམ་པ་ནི་དངོས་པོར་སྨྲ་བ་དག་གིས་ཡུལ་རང་ངོས་ནས་གནས་ལུགས་ལ་གྲུབ་པ་དང་།  མ་གྲུབ་པའི་ཆོས་གཉིས་ཡོད་པའི་རྒྱུ་མཚན་གྱིས་བདེན་པ་གཉིས་འབྱེད་པར་འདོད་ཅིང་།  དེ་ལའང་
ཉན་ཐོས་སྡེ་གཉིས་ཀྱིས་གདགས་གཞི་དོན་དམ་བདེན་པ་རྫས་གྲུབ་ལ་བཏགས་ཆོས་ཀུན་རྫོབ་བདེན་པ་བཏགས་ཡོད་བཏགས་པར་འདོད་དེ།  བྱེ་སྨྲས་གདགས་གཞི་ཤེས་བྱ་གཞི་ལྔ་རྫས་གྲུབ་ནི་དོན་དམ་བདེན་པ་དང་།  དེ་དག་ལ་བཏགས་

པའི་བུམ་སྣམ་སོགས་དང་གང་ཟག་རྣམས་ནི་ཀུན་རྫོབ་བདེན་པ་འདོད་པའི་ཕྱིར་དང་།  མདོ་སྡེ་པས་གདགས་གཞི་དོན་ཤེས་རང་མཚན་དོན་དམ་བདེན་པ་དང་།  དེ་དག་ལ་བཏགས་པའི་རགས་པ་དང་རྒྱུན་ལ་སོགས་པ་སྤྱི་མཚན་
རྣམས་ནི་ཀུན་རྫོབ་བདེན་པར་འདོད་པའི་ཕྱིར་རོ། །ལུགས་འདི་དག་ལ་དོན་དམ་བདེན་པ་མངོན་སུམ་དུ་མཐོང་བས་གྲོལ་བ་ཐོབ་པ་ནི་མ་ཡིན་ཏེ།  ཚུར་མཐོང་གི་རྒྱུད་ཀྱི་རང་མཚན་འཇལ་བྱེད་ཀྱི་རྟོག་མེད་ཀྱི་ཤེས་པ་རྣམས་ཀྱིས་དོན་དམ་བདེན་པ་
མངོན་སུམ་དུ་མཐོང་བའི་ཕྱིར་རོ། །རྣམ་རིག་པའི་ལུགས་ལ་གདགས་གཞི་གཞན་དབང་རང་གི་མཚན་ཉིད་ཀྱིས་གྲུབ་པ་ནི་བདེན་གཉིས་འཇོག་པའི་གཞི་ཡིན་ཅིང་།  འདི་ལ་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་གཞན་དབང་
དང་།  སྣང་བ་ལྟར་གཟུང་འཛིན་གཉིས་སུ་བཏགས་པའི་ཀུན་བརྟགས་གཉིས་ཀའང་ཀུན་རྫོབ་བདེན་པར་འདོད་པས་ཀུན་རྫོབ་བདེན་པ་ལ་རང་གི་མཚན་ཉིད་ཀྱིས་གྲུབ་པ་དང་།  མ་གྲུབ་པ་གཉིས་ཡོད་དོ། །གཞན་དབང་ལ་ཀུན་བརྟགས་ཀྱིས་སྟོང་པའི་དེ་
བཞིན་ཉིད་འདུས་མ་བྱས་དང་།  དེ་མངོན་སུམ་དུ་མཐོང་བའི་དག་པ་གཞན་དབང་གཉིས་ཀའང་དོན་དམ་བདེན་པར་འདོད་པས་དོན་དམ་བདེན་པ་ལ་འདུས་བྱས་དང་འདུས་མ་བྱས་གཉིས་ཡོད་དོ། །འོ་ན་བདེན་གཉིས་གང་གིས་འབྱེད་སྙམ་ན་གང་ལ་
དངོས་སུ་དམིགས་པས་ཀུན་ནས་ཉོན་མོངས་པ་དང་།  རྣམ་པར་བྱང་བར་འགྱུར་བའི་དམིགས་པའི་སྒོ་ནས་འབྱེད་དེ།  མ་དག་གཞན་དབང་དང་།  ཀུན་བརྟགས་ལ་དངོས་སུ་དམིགས་པ་ནི་ཀུན་ནས་ཉོན་མོངས་པར་འགྱུར་བའི་ཕྱིར་དང་།  དག་པ་གཞན་

དབང་དང་དེ་བཞིན་ཉིད་ལ་དངོས་སུ་དམིགས་པ་ནི་རྣམ་པར་བྱང་བར་འགྱུར་བའི་ཕྱིར་རོ། །དབུ་མའི་གཞུང་ལུགས་འདིར་ནི་ཡུལ་རང་ངོས་ནས་བདེན་པ་གཉིས་སུ་དབྱེར་མེད་ཀྱི་སྣང་བའི་དངོས་པོ་གཅིག་ལའང་ཡུལ་ཅན་བརྫུན་པ་མཐོང་བ་དང་།  ཡང་དག་མཐོང་
བ་གཉིས་སམ།  འཁྲུལ་མ་འཁྲུལ་གཉིས་སམ།  རྨོངས་མ་རྨོངས་གཉིས་སམ།  ཕྱིན་ཅི་ལོག་མ་ལོག་གཉིས་སམ།  ཚད་མ་ཡིན་མིན་གཉིས་ཀྱིས་མཐོང་ཚུལ་གྱི་སྒོ་ནས་ཀུན་རྫོབ་བདེན་པ་དང་།  དོན་དམ་བདེན་པ་གཉིས་སུ་ཕྱེ་བ་སྟེ།  དང་པོ་གཉིས་ནི་
འཇུག་པར།  དངོས་ཀུན་ཡང་དག་བརྫུན་པ་མཐོང་བ་ཡིས། །ཞེས་པ་དངོས་སུ་བཤད་ལ།  འདི་ལའང་ཡུལ་ཅན་དེས་མཐོང་ཚུལ་ལ་ཡུལ་བདེན་བརྫུན་གཉིས་སུ་བཞག་པས་ཡང་དག་མཐོང་བ་དང་།  བརྫུན་པ་མཐོང་བ་ཞེས་པའི་ཐ་སྙད་དང་། 
ཡུལ་དེ་དག་མཐོང་བ་ལ་ཡུལ་ཅན་འཁྲུལ་མ་འཁྲུལ་གཉིས་སུ་གཞག་པས་མཐོང་བ་བརྫུན་པ་དང་།  མཐོང་བ་ཡང་དག་པ་ཞེས་པའི་ཐ་སྙད་འབྱུང་སྟེ།  མཐོང་བ་བརྫུན་པ་ཞེས་དངོས་སུ་འབྱུང་བས་མཐོང་བ་ཡང་དག་པ་ཤུགས་ལ་བསྟན་པའི་
ཕྱིར་རོ། །འཁྲུལ་མ་འཁྲུལ་དང་རྨོངས་མ་རྨོངས་གཉིས་ནི་མདོ་ལས།  དངོས་རྣམས་སྐྱེ་བ་ཀུན་རྫོབ་སྟེ། །དམ་པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་པ་གང་། །དེ་ནི་ཡང་དག་ཀུན་རྫོབ་འདོད། །ཅེས་དང་།  ཡེ་ཤེས་
སྙིང་པོ་ཀུན་ལས་བཏུས་ལས།  དངོས་མེད་སྟོང་པ་མཁའ་འདྲ་བ། །ཡོད་པ་རྣམ་པར་སྤངས་པ་ནི། །དེ་ཉིད་མཆོག་སྟེ་ཐར་འདོད་རྣམས། །འཁྲུལ་དང་རྨོངས་ཆེན་གནས་ཡིན་ནོ། །ཞེས་དང་།  དེ་ཉིད་དམ་པ་མཁའ་འདྲ་ལ། །གང་དག་

སེམས་ནི་རབ་རྨོངས་པ། །དེ་དག་ཆོས་ཅན་ནམ་མཁའ་ལ། །མཆོག་ཏུ་རྨོངས་པ་དག་ཏུ་འགྱུར། །ཞེས་པ་རྣམས་ཀྱིས་བསྟན་ཏོ། །ཕྱིན་ཅི་ལོག་མ་ལོག་ནི་རྒྱུད་བླར།  སོ་སོ་སྐྱེ་བོ་ཕྱིན་ཅི་ལོག །བདེན་པ་མཐོང་བ་
བཟློག་པ་སྟེ། །ཞེས་དང་།  དེ་བཞིན་དུ་དབུ་མའི་གཞུང་ལུགས་རྣམས་ལས།  ཀུན་རྫོབ་མཐོང་བའི་བློ་ལ་ཕྱིན་ཅི་ལོག་ཏུ་བཤད་པ་ཤིན་ཏུ་མང་ངོ་། །ཚད་མ་ཡིན་མིན་ནི་མདོ་ལས།  མིག་དང་རྣ་བ་སྣ་ཡང་ཚད་མ་མིན། །ལྕེ་དང་ལུས་དང་ཡིད་
ཀྱང་ཚད་མ་མིན། །གལ་ཏེ་དབང་པོ་འདི་དག་ཚད་ཡིན་ན། །འཕགས་པའི་ལམ་གྱིས་སུ་ལ་ཅི་ཞིག་བྱ། །ཞེས་དང་།  དེའི་དོན་འཇུག་པར།  གལ་ཏེ་འཇིག་རྟེན་ཚད་མ་ཡིན་ན་ནི། །ཞེས་སོགས་ཀྱིས་བསྟན།  འོ་ན་ཀུན་རྫོབ་འཇལ་
བའི་ཚད་མ་མེད་པར་འགྱུར་ཞིང་།  དེའང་འདོད་ན་ཚིག་གསལ་ལས།  དེའི་ཕྱིར་དེ་ལྟར་ཚད་མ་བཞི་ལས་འཇིག་རྟེན་གྱི་དོན་རྟོགས་པར་རྣམ་པར་འཇོག་པ་ཡིན་ནོ།  ཞེས་གསུངས་པ་དང་འགལ་ལོ་ཞེ་ན།  དེ་ནི་འཇིག་རྟེན་ལ་
ལྟོས་ནས་ཚད་མ་ཡིན་པའི་དོན་ཡིན་གྱི་དབུ་མ་པ་རང་གི་བདེན་པ་གཉིས་སུ་ཕྱེ་བའི་ཚེ་ཚད་མ་མིན་ཏེ།  ཡུལ་བརྫུན་པ་མཐོང་བ་དང་།  ཡུལ་ཅན་ཚད་མ་ཡིན་པ་འགལ་བའི་ཕྱིར་རོ། །འདི་ལ་རང་རྒྱུད་པ་དག་གིས་ཀུན་རྫོབ་ཉིད་ལའང་བདེན་
བརྫུན་གཉིས་སུ་ཕྱེ་ནས་ཡུལ་ཅན་ལ་ཚད་མ་ཡིན་མིན་གཉིས་རང་ལུགས་ལའང་འདོད་པར་སྣང་སྟེ་འོག་ཐལ་རང་གི་ཁྱད་པར་གྱི་སྐབས་སུ་འཆད་དོ། །འདི་དག་ཀྱང་དོན་དམ་ལ་རྣམ་གྲངས་ཡིན་མིན་གྱི་ཁྱད་པར་མ་ཕྱེ་ཞིང་།  ཡུལ་ཅན་ལ་

གཉིས་སྣང་ཡོད་མེད་མ་ཕྱེ་བའི་དབང་དུ་བྱས་ནས་བདེན་པ་གཉིས་འབྱེད་ཚུལ་ཡིན་ལ་དེ་དག་སོ་སོར་ཕྱེ་ན་བློའི་ཡུལ་དུ་བྱས་པ་དང་།  བློའི་ཡུལ་ལས་འདས་པའི་སྒོ་ནས་བདེན་པ་གཉིས་སུ་འབྱེད་དེ།  སྤྱོད་འཇུག་ལས།  དོན་དམ་བློ་ཡི་སྤྱོད་ཡུལ་
མིན། །བློ་ནི་ཀུན་རྫོབ་ཡིན་པར་བརྗོད། །ཅེས་དང་།  མདོ་ལས།  དོན་དམ་པའི་བདེན་པ་ནི་རྣམ་པ་ཐམས་ཅད་མཁྱེན་པ་ཉིད་ཀྱི་བར་ཀྱི་ཡུལ་ལས་ཀྱང་འདས་པར་གསུངས་པ་ལྟ་བུའོ། །བཞི་པ་ནི་སྤྱིར་གཉིས་སུ་དབྱེ་བ་ཐམས་ཅད་ལ་
བུམ་སྣམ་ལྟར་རྫས་ཐ་དད་དམ།  བྱས་མི་རྟག་ལྟར་ངོ་བོ་གཅིག་ལ་ལྡོག་པ་ཐ་དད་དམ།  ཟླ་བ་དང་བསིལ་ཟེར་བྱེད་པ་ལྟར་རྣམ་གྲངས་པའི་ཐ་དད་དམ།  དངོས་པོ་དང་དངོས་མེད་ལྟར་གཅིག་པ་བཀག་པའི་ཐ་དད་ཡིན་ཞེས་བྱ་བ་འདི་དཔྱད་དགོས་
པས་བདེན་པ་གཉིས་ལའང་དེ་དཔྱད་པར་བྱའོ། །འདི་ལ་མདོ་ལས་གཅིག་དང་ཐ་དད་ལ་སྐྱོན་བརྗོད་པའི་ཚུལ་དང་།  དེའི་དོན་ལ་གཞན་གྱིས་བརྟགས་པ་དགག་པ་དང་།  རིགས་པས་འཐད་པའི་ཕྱོགས་རྣམ་པར་གཞག་པ་གསུམ་ལས།  དང་པོ་ནི།
དགོངས་འགྲེལ་ལས།  བདེན་གཉིས་གཅིག་པ་དང་ཐ་དད་པའི་ཕྱོགས་ལ་སྐྱོན་བཞི་བཞི་གསུངས་ཏེ།  དང་པོ་ནི་བདེན་པ་གཉིས་གཅིག་ཡིན་ན།  བྱིས་པས་ཀུན་རྫོབ་གཟུགས་དང་སྒྲ་ལ་སོགས་པ་མངོན་སུམ་དུ་མཐོང་བ་དེ་བཞིན་དུ་དོན་དམ་པའི་
བདེན་པའང་མངོན་སུམ་དུ་མཐོང་བར་ཐལ་བ་དང་།  ཀུན་རྫོབ་ལ་གཟུགས་སྒྲ་ལ་སོགས་པ་སྤྲོས་པའི་དབྱེ་བ་དུ་མ་ཡོད་པ་དེ་བཞིན་དུ་དོན་དམ་པ་ལ་ཡང་དབྱེ་བ་དུ་མ་ཡོད་པར་ཐལ་བ་དང་།  ཀུན་རྫོབ་ཀུན་ནས་ཉོན་མོངས་པའི་རང་བཞིན་ནམ་མཚན་

ཉིད་ཡིན་པ་ལྟར་དོན་དམ་ཡང་དེ་ལྟར་འགྱུར་བ་དང་།  ཀུན་རྫོབ་བྱིས་པས་མཐོང་བ་ལ་སོགས་པའི་དོན་ལོགས་སུ་བཙལ་དུ་མེད་པ་དེ་བཞིན་དུ་དོན་དམ་པའི་བདེན་པའང་དེ་ལྟར་ཐལ་བའོ། །གཉིས་པ་ནི་བདེན་པ་གཉིས་ཐ་དད་ཡིན་ན་
འཕགས་པ་རྣམས་ཀྱིས་དོན་དམ་མངོན་སུམ་དུ་རྟོགས་ཀྱང་ཀུན་རྫོབ་ཀྱི་འཆིང་བ་ལས་མི་གྲོལ་བར་ཐལ་བ་དང་།  ཆོས་ཉིད་དོན་དམ་དེ་ཀུན་རྫོབ་ཀྱི་སྤྱིའི་མཚན་ཉིད་མ་ཡིན་པར་ཐལ་བ་དང་།  འདུ་བྱེད་ཀུན་རྫོབ་རབ་ཏུ་མ་གྲུབ་པའམ།  བདག་མེད་པ་དེ་དོན་
དམ་མ་ཡིན་པར་ཐལ་བ་དང་།  གང་ཟག་གཅིག་གི་རྒྱུད་ལ་ཀུན་ནས་ཉོན་མོངས་ཀྱི་མཚན་ཉིད་དང་།  རྣམ་བྱང་གི་མཚན་ཉིད་གཉིས་དུས་གཅིག་ཏུ་སོ་སོར་གྲུབ་པར་ཐལ་བའོ། །འོ་ན་ཅི་ལྟར་གནས་ཞེ་ན་གཅིག་དང་ཐ་དད་ལས་གྲོལ་བར་གནས་ཏེ། 
མདོ་དེ་ཉིད་ལས།  བློ་གྲོས་ཤིན་ཏུ་རྣམ་དག་འདི་ལྟ་སྟེ། །དཔེར་ན་དུང་གི་དཀར་པོ་ཉིད་ནི་དུང་དང་མཚན་ཉིད་ཐ་དད་པ་མ་ཡིན་ཏེ།  དངོས་པོ་གཅིག་པའམ་མཚན་ཉིད་ཐ་དད་དེ།  རྟ་གླང་བཞིན་དུ་གདགས་པར་སླ་བ་མ་ཡིན་ནོ། །དུང་གི་དཀར་པོ་
ཉིད་ཅི་ལྟ་བར་གསེར་གྱི་སེར་པོ་ཉིད་ཀྱང་དེ་བཞིན་ཞེས་བྱ་བ་ལ་སོགས་པ་གསུངས་སོ། །མདོའི་ཚིག་བསྡུས་པ་ནི་དུང་དང་དཀར་པོ་གསེར་དང་སེར་པོ་དང་། །པི་ཝང་སྒྲ་སྙན་ཨ་ཀར་དྲི་ཞིམ་དང་། །ན་ལེ་ཤཾ་ཚ་ཨ་རུ་ར་སྐ་དང་། །ཤིང་བལ་འཇམ་
དང་མར་གྱི་ཉིང་ཁུ་དང་། །འདུ་བྱེད་མི་རྟག་ཟག་བཅས་སྡུག་བསྔལ་སོགས། །མཁས་པས་བདེན་གཉིས་རྟོགས་པར་འདོད་རྣམས་ཀྱིས། །འདུ་བྱེད་དོན་དང་དེ་ལྟར་ཤེས་པར་གྱིས། །བློ་གྲོས་ཤིན་ཏུ་རྣམ་དག་ངས་ནི་དེ་ལྟར་དོན་དམ་པ་མཆོག་

ཏུ་ཕྲ་བ།  མཆོག་ཏུ་ཟབ་པ།  མཆོག་ཏུ་རྟོགས་པར་དཀའ་བ།  ཐ་དད་པ་དང་ཐ་དད་པ་མ་ཡིན་པ་ལས་ཡང་དག་པར་འདས་པའི་མཚན་ཉིད་མངོན་པར་རྫོགས་པར་སངས་རྒྱས་ཏེ་སངས་རྒྱས་ནས་ཀྱང་བསྙད་ཅིང་གསལ་བར་བྱས།  རྣམ་པར་ཕྱེ།  གདགས་
པར་བྱས།  རབ་ཏུ་བསྟན་ཏོ། །ཞེས་དང་།  དེ་ཉིད་སྟོན་པས་བསྡུས་ཏེ་ཚིགས་སུ་བཅད་པས་གསུངས་པ། །འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོགས་པ། །
དེ་དག་ཚུལ་མིན་ལྟ་ལ་ཞུགས་པ་ཡིན། །ཞེས་གསུངས་སོ། །གཉིས་པ་ནི་སྔོན་གྱི་མཁས་པ་ཆ་པ་སོགས་མདོའི་དོན་ངོ་བོ་ཐ་དད་པ་དང་།  ལྡོག་པ་གཅིག་པ་ལ་སྐྱོན་བརྗོད་པ་ཡིན་པས་ངོ་བོ་གཅིག་དང་ལྡོག་པ་ཐ་དད་ཡིན་ཏེ།  བྱང་ཆུབ་སེམས་
འགྲེལ་ལས།  ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ།  ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་ཀུན་རྫོབ་ཡིན། །མེད་ན་མི་འབྱུང་ངེས་པའི་ཕྱིར། །བྱས་དང་མི་རྟག་པ་བཞིན་ནོ། །ཞེས་གསུངས་པས་སོ། །ཞེས་
བཞེད་དོ། །དེ་ནི་མི་འཐད་དེ།  ངོ་བོ་གཅིག་ཡིན་ན་གཅིག་པའི་ཕྱོགས་ལ་བརྗོད་པའི་སྐྱོན་དང་པོ་སྤོང་མི་ནུས་པའི་ཕྱིར་ཏེ།  ཡུལ་ངོ་བོ་གཅིག་དང་ཡུལ་ཅན་སྒྲུབ་འཇུག་ཡིན་པའི་ཕྱིར་རོ། །གཞན་ཡང་བདེན་གཉིས་ངོ་བོ་གཅིག་པའི་དོན་འཕགས་
པའི་མཉམ་བཞག་གི་བློ་ངོར་ཡིན་ནམ།  ཀུན་རྫོབ་ཇི་ལྟར་སྣང་བ་འདི། །རིགས་པས་དཔྱད་ན་འགའ་མི་རྙེད། །མ་རྙེད་པ་དེ་དོན་དམ་སྟེ། །ཡེ་ནས་གནས་པའི་ཆོས་ཉིད་དོ། །ཞེས་ལང་གཤེགས་ལས་གསུངས་པ་ལྟར་ཐ་སྙད་པའི་བློ་དང་།  མཐར་

ཐུག་དཔྱོད་པའི་རིགས་ངོར་སྣང་བའི་བདེན་གཉིས་ཀྱི་དབང་དུ་བྱས་པ་ཡིན།  དང་པོ་ལྟར་ན་མི་འཐད་དེ་བློ་དེའི་ངོར་གཅིག་དང་ཐ་དད་ཀྱི་སྤྲོས་པ་དང་བྲལ་བའི་ཕྱིར་ཏེ།  ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞེས་
གསུངས་པ་ལྟར་གྱི་རྟེན་འབྲེལ་གྱི་ཁྱད་ཆོས་མངོན་དུ་གྱུར་པའི་ཕྱིར་རོ། །ཕྱི་མ་ལྟར་ན་ངོ་བོ་གཅིག་པ་འགལ་ཏེ་དེ་ལྟ་བུའི་བདེན་གཉིས་ནི།  ཐ་སྙད་བདེན་པ་ཐབས་སུ་གྱུར་པ་དང་། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་ཐབས་ཐབས་བྱུང་དུ་
གསུངས་ལ་ཐབས་ཐབས་བྱུང་ངོ་བོ་གཅིག་ན་རྒྱུ་འབྲས་ངོ་བོ་གཅིག་ཏུ་ཐལ་བའི་ཕྱིར་རོ། །བྱས་པ་དང་མི་རྟག་པ་དཔེར་སྨོས་པའང་མེད་ན་མི་འབྱུང་བ་ངེས་པའི་དཔེར་སྨོས་པ་ཡིན་གྱི་ངོ་བོ་གཅིག་པའི་དཔེར་སྨོས་པ་ནི་མ་ཡིན་ཏེ།  གཞན་དུ་ན་བྱས་མི་རྟག་
རྟོག་མེད་ཀྱི་ཤེས་པ་ལ་གཅིག་སྣང་ན་གཉིས་ཀ་སྣང་བས་ཁྱབ་པ་ལྟར་བདེན་པ་གཉིས་ལའང་ཐལ་བའི་ཕྱིར་རོ། །ཕྱིས་ཀྱི་དབུ་མ་པར་རློམ་པ་ཁ་ཅིག་ན་རེ།  བདེན་གཉིས་ངོ་བོ་གཅིག་ཏུ་རིགས་པས་གྲུབ་སྟེ།  གཞི་གྲུབ་ན་ངོ་བོ་གྲུབ་པས་ཁྱབ།  ངོ་བོ་
གྲུབ་ན་ངོ་བོ་གཅིག་དང་ཐ་དད་གང་རུང་གིས་ཁྱབ་ཅིང་།  བདེན་གཉིས་ངོ་བོ་ཐ་དད་པ་རིགས་པས་ཁེགས་པའི་ཕྱིར་ཞེས་སྨྲའོ། །འདིས་ནི་དབུ་མ་ཐལ་འགྱུར་བའི་ལུགས་ཐུན་མོང་མ་ཡིན་པ་འགོག་པ་སྟེ་དེ་ལྟར་ན་མ་རིག་པ་དང་འདུ་བྱེད་ལྟ་བུ་ནང་གི་
རྒྱུ་འབྲས་དང་།  ས་མྱུག་ལྟ་བུ་ཕྱིའི་རྒྱུ་འབྲས་ཐམས་ཅད་ཆོས་ཅན།  ངོ་བོ་གྲུབ་པར་ཐལ།  གཞི་གྲུབ་པའི་ཕྱིར།  འདོད་ན།  ངོ་བོ་གཅིག་དང་ཐ་དད་གང་རུང་དུ་ཐལ།  འདོད་པའི་ཕྱིར།  འདོད་ན་ངོ་བོ་གཅིག་ཡིན་ན་ནི་རྒྱུ་ལས་འབྲས་བུ་སྐྱེ་བ་ཐམས་

ཅད་བདག་སྐྱེར་ཐལ་ཏེ།  རྒྱུ་འབྲས་ངོ་བོ་གཅིག་ཡིན་པའི་ཕྱིར།  ངོ་བོ་ཐ་དད་ཡིན་ན།  རྒྱུ་ལས་འབྲས་བུ་སྐྱེ་བ་ཐམས་ཅད་གཞན་སྐྱེར་ཐལ་ཏེ།  རྒྱུ་འབྲས་ངོ་བོ་ཐ་དད་ཡིན་པའི་ཕྱིར།  རྗེས་འབྲང་ཐམས་ཅད་འདུས་ཀྱང་ལན་མེད་དོ། །གཞན་ཡང་བདེན་
གཉིས་ངོ་བོ་གཅིག་ཡིན་ན་དཔེའི་སྒོ་ནས་རབ་རིབ་ཅན་གྱིས་མཐོང་བའི་སྐྲ་ཤད་དང་།  མཐོང་བ་དག་པས་སྐྲ་ཤད་མེད་པར་མཐོང་བ་གཉིས་ངོ་བོ་གཅིག་ཏུ་ཐལ་ཏེ།  བདེན་གཉིས་ངོ་བོ་གཅིག་ཡིན་པའི་ཕྱིར།  ཁྱབ་པ་ནི་འཇུག་པར་ལྟོས་ཤིག །མཚན་ཉིད་ཀྱི་
སྒོ་ནས་གཞན་ལས་ཤེས་མ་ཤེས་དང་།  ཞི་མ་ཞི་དང་སྤྲོས་པ་ལས་འདས་མ་འདས་དང་།  རྣམ་རྟོག་ཡོད་མེད་སོགས་ངོ་བོ་གཅིག་ཏུ་འགྱུར་ཏེ།  བདེན་གཉིས་ངོ་བོ་གཅིག་ཡིན་པའི་ཕྱིར།  ཁྱབ་པ་ནི་དབུ་མ་རྩ་བར།  གཞན་ལས་ཤེས་མིན་ཞི་བ་
དང་། །སྤྲོས་པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མིན། །དེ་ནི་དེ་ཉིད་མཚན་ཉིད་དོ། །ཞེས་གསུངས་ཞིང་།  དེ་ལས་ལྡོག་པ་ཀུན་རྫོབ་བདེན་པར་འདོད་དགོས་པའི་ཕྱིར་ཏེ་།  དབུ་མ་སྣང་བ་ཀུན་རྫོབ་ཀྱི་བདེན་པ་ནི་དོན་དམ་
པའི་བདེན་པ་ལས་ལྡོག་པའི་ངོ་བོ་ཡིན་པའི་ཕྱིར་རོ།  ཞེས་གསུངས་པས་སོ། །གཞན་ཡང་འཇིག་རྟེན་གྱི་ཐ་སྙད་དང་དེ་ལས་འདས་པ་དང་སྒྲས་བརྗོད་པར་བྱ་བ་ཡིན་མིན་དང་སེམས་ཀྱི་རྒྱུ་བ་ཡོད་མེད་དང་བརྗོད་བྱ་རྗོད་བྱེད་ཡིན་མིན་དང་།  ཤེས་པ་
དང་ཤེས་བྱ་ཡིན་མིན་ངོ་བོ་གཅིག་ཏུ་ཐལ་བ་སོགས་བདེན་གཉིས་སྟོན་པའི་སྐབས་ཀྱི་གཞུང་ཐམས་ཅད་འདི་ལ་གནོད་བྱེད་དུ་འབབ་སྟེ།  ལུང་རྣམས་ནི་མང་བས་མ་བྲིས་སོ། །གསུམ་པ་ནི་དཔལ་ལྡན་ས་སྐྱ་པཎྜི་ཏའི་བཞེད་པས།  མདོ་ལས་གཅིག་

དང་ཐ་དད་ལ་སྐྱོན་བརྗོད་པ་ནི་དོན་དམ་གྱི་དབང་དུ་བྱས་པ་ཡིན་པས་དོན་དམ་པར་གཅིག་དང་ཐ་དད་གཉིས་ཀ་ལས་གྲོལ་ལ།  ཐ་སྙད་དུ་དངོས་པོ་དང་དངོས་མེད་ལྟར་གཅིག་པ་བཀག་པའི་ཐ་དད་ཡིན་ཅེས་གསུངས་པ་འདི་ཉིད་
རིགས་པས་འཐད་པར་མངོན་ཏེ།  དོན་དམ་པར་གཅིག་དང་ཐ་དད་ལས་གྲོལ་བ་དང་།  འཕགས་པའི་མཉམ་གཞག་གི་ངོར་གཅིག་དང་ཐ་དད་ལས་གྲོལ་བ་དོན་གཅིག་པའི་ཕྱིར་དང་།  སྔར་བཤད་པ་ལྟར་ཐབས་དང་ཐབས་བྱུང་གི་དབང་དུ་བྱས་ན་ཐ་
སྙད་མཐོང་བའི་བློས་དངོས་པོར་གཟུང་བ་དེ་ཉིད་ལ་གནས་ལུགས་དཔྱོད་པའི་བློས་དངོས་པོ་མ་རྙེད་པ་ཉིད་ལ་དོན་དམ་དུ་འཇོག་དགོས་པའི་ཕྱིར།  འདི་དག་ལའང་གདུལ་བྱའི་བློ་ངོར་བསྟན་པའི་བདེན་གཉིས་ཀྱི་དོན་དམ་བདེན་པ་ནི་འཕགས་པའི་
མཉམ་གཞག་གི་གཟིགས་ངོའི་དོན་དམ་བདེན་པ་མཚན་ཉིད་པར་རློམ་ནས་དངོས་སུ་རང་ལ་སྣང་བའི་རྗེས་མཐུན་པ་དེ་ཉིད་གཟུང་བ་ལ་སྣང་བཏགས་གཅིག་ཏུ་ཞེན་ནས་དོན་དམ་བདེན་པ་ཞེས་པའི་ཐ་སྙད་བྱེད་པའི་གཞན་སེལ་གྱི་གནད་ཤེས་པ་གལ་ཆེའོ། །
ལྔ་པ་ནི་མཐར་ཐུག་བདེན་པ་གཉིས་སུ་དབྱེར་མེད་པས་གྲངས་ངེས་བྱར་མེད་དེ།  མདོ་ལས་བདེན་པ་དམ་པ་ནི་གཅིག་ཁོ་ན་སྟེ།  འདི་ལྟ་སྟེ།  མི་སླུ་བའི་ཆོས་ཅན་གྱི་མྱ་ངན་ལས་འདས་པའོ།  ཞེས་དང་།  རིགས་པ་དྲུག་ཅུ་པར།  མྱ་ངན་འདས་པ་
བདེན་གཅིག་པུ། །ཞེས་གསུངས་པ་ལྟར་རོ། །གདུལ་བྱའི་ངོར་ཕྱེ་སྟེ་བསྟན་པའི་ཚེ།  ཡུལ་ཅན་དང་།  ཡུལ་དང་།  བྱེད་པ་དང་།  ནུས་པའི་སྒོ་ནས་གྲངས་ངེས་པ་དང་བཞི་ལས།  དང་པོ་ནི་སྔར་བཤད་པ་ལྟར་ཡུལ་ཅན་གྱི་བློ་ལ་རྨོངས་མ་རྨོངས་སོགས་

གཉིས་སུ་གྲངས་ངེས་པའོ། །གཉིས་པ་ནི་གཟུགས་སོགས་ཀྱི་སྣང་བ་གཅིག་ཉིད་ལའང་མ་དཔྱད་པའི་བློ་ངོར་དེ་དང་དེར་བདེན་པ་དང་།  དཔྱད་ན་མི་རྙེད་པ་གཉིས་སུ་ངེས་པའོ། །གསུམ་པ་ནི་འཆིང་བར་བྱེད་པ་དང་།  གྲོལ་བར་བྱེད་པ་
གཉིས་སུ་ངེས་པའོ། །བཞི་པ་ནི་བསོད་ནམས་ཀྱི་ཚོགས་བསག་པ་དང་།  ཡེ་ཤེས་ཀྱི་ཚོགས་བསག་པའི་གཞིར་གྱུར་པས་སྐུ་གཉིས་ཐོབ་པ་གཉིས་སུ་ཞུགས་པའོ། །དྲུག་པ་ལ་གཉིས་ཏེ་ཀུན་རྫོབ་བདེན་པའི་སྒྲ་དོན་དང་།  དོན་དམ་བདེན་
པའི་སྒྲ་དོན་ནོ། །དང་པོ་ནི་ཚིག་གསལ་ལས།  ཀུན་ནས་སྒྲིབ་པས་ན་ཀུན་རྫོབ་སྟེ།  མི་ཤེས་པ་ནི་དངོས་པོའི་དེ་ཁོ་ན་ཉིད་ལ་ཀུན་ནས་འགེབས་པར་བྱེད་པའི་ཕྱིར་ཀུན་རྫོབ་ཅེས་བྱའོ། །ཡང་ན་ཕན་ཚུན་བརྟེན་པས་ན་ཀུན་རྫོབ་སྟེ།  ཕན་ཚུན་བརྟེན་
པ་ཉིད་ཀྱིས་ན་ཞེས་བྱ་བའི་དོན་ཏོ། །ཡང་ན་ཀུན་རྫོབ་ནི་བརྡ་སྟེ།  འཇིག་རྟེན་གྱི་ཐ་སྙད་ཅེས་བྱ་བའི་ཐ་ཚིག་གོ།  དེ་ཡང་བརྗོད་པ་དང་བརྗོད་བྱ་དང་།  ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་ནོ།  ཞེས་གསུམ་གསུངས་པའི་དང་པོ་
ནི།  སཾ་བྲྀཏྟི་སཏྱ་ཞེས་པའི་སཾ་ནི་སམྱག་སྟེ་ཡང་དག་པ།  བྲྀཏྟི་ནི་སྒྲིབ་པར་བྱེད་པ་སྟེ་ཡང་དག་པའི་དོན་ལ་སྒྲིབ་པར་བྱེད་པས་ན་ཀུན་བརྟགས་དང་ལྷན་སྐྱེས་སོ་སོར་མ་ཕྱེ་བའི་བདེན་འཛིན་གྱི་གཏི་མུག་ནི་ཀུན་རྫོབ་ཀྱི་མཚན་གཞི་སྟེ་ཡང་དག་པའི་དོན་ལ་
སྒྲིབ་པར་བྱེད་པའི་ཕྱིར་རོ། །སཏྱ་ནི་བདེན་པ་སྟེ་བློ་དེའི་ངོར་བདེན་པར་སྣང་བས་ན་བདེན་པའོ། །སྒྲ་དོན་འདི་ནི་འཇུག་པར།  གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་

པ་དེས་གསུངས་ཏེ། །ཞེས་དང་།  བདེན་གཉིས་ལས།  གང་ཞིག་གིས་སམ་གང་ཞིག་ལ། །ཡང་དག་སྒྲིབ་བྱེད་ཀུན་རྫོབ་འདོད། །ཅེས་གསུངས་པའི་ཡང་དག་སྒྲིབ་བྱེད་དང་པོ་དང་མཐུན་པས་ཐལ་རང་གཉིས་ཀ་མཐུན་པར་
སྣང་ངོ་། །གཉིས་པ་ནི།  སཾ་ནི་སཾཀྵི་ཞེས་པ་བརྟེན་པའམ་ལྟོས་པ་ལ་འཇུག་ལ་བྲྀཏྟི་ནི་འཇུག་པ་སྟེ་བརྟེན་ནས་འཇུག་པའམ་ལྟོས་ནས་འཇུག་པའོ། །གསུམ་པ་ནི་སཾ་ནི་སཾ་ཀེ་ཏ་ཞེས་པ་བརྡ་ཡིན་ལ་བྲྀཏྟི་ནི་སྔ་མ་ལྟར་ཏེ་བརྡ་འཇུག་པས་ན་ཀུན་རྫོབ་སྟེ།  ཕྱི་
མ་འདི་གཉིས་ཡུལ་ལ་ཀུན་རྫོབ་ཏུ་བཞག་པར་སྣང་བས་འཕགས་པའི་རྗེས་ཐོབ་ཀྱི་ངོར་སྣང་བའི་གཟུགས་སོགས་ལ།  བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་ཀུན་རྫོབ་ཙམ་དུ་འཇོག་པའི་ཚེ་སྒྲ་དོན་འདི་ངེས་པར་དགོས་པར་སྣང་སྟེ་སྔ་མའི་
ཀུན་རྫོབ་ཀྱི་སྒྲ་དོན་འདི་ལ་མི་འཇུག་པའི་ཕྱིར་རོ། །འདི་གཉིས་ལའང་སཏྱ་ཞེས་པ་སྦྱར་བའི་ཚེ་ལྟོས་ནས་འཇུག་པའང་ཡིན་བློ་འཁྲུལ་བའི་ངོར་བདེན་པའང་ཡིན་པས་ན་ཀུན་རྫོབ་བདེན་པ་དང་།  བརྡ་འཇུག་པའང་ཡིན།  བློ་འཁྲུལ་བའི་ངོར་བདེན་པའང་
ཡིན་པས་ན་ཀུན་རྫོབ་བདེན་པ་ཞེས་གང་གིས་བདེན་པར་འཇོག་པའི་བློ་ཁ་བསྐངས་ནས་བདེན་པའི་དོན་ནི་སྔ་མ་ལྟར་བཤད་པར་བྱའོ། །རང་རྒྱུད་པས་ཤེས་པ་གང་ཞིག་ལ་ཡོད་པའི་ཡང་དག་སྒྲིབ་བྱེད་ཅེས་སྒྲ་བཤད་ནས་འཕགས་པའི་རྗེས་ཐོབ་ལ་སྣང་
བའི་ཀུན་རྫོབ་ཙམ་ལའང་ཡང་དག་སྒྲིབ་བྱེད་ཀྱི་སྒྲ་བཤད་མཛད་པར་སྣང་སྟེ།  བདེན་གཉིས་ཀྱི་འགྲེལ་བར་བློ་གང་ཞིག་གིས་སམ།  བློ་གང་ཞིག་ལ་ཡོད་ན་ཡང་དག་པ་སྒྲིབ་པར་བྱེད་པ་འཇིག་རྟེན་ན་གྲགས་པ་དེ་ལྟ་བུ་ནི་ཀུན་རྫོབ་ཏུ་བཞེད་དེ་ཞེས་གསུངས་

པས་སོ། །གཉིས་པ་དོན་དམ་པའི་སྒྲ་དོན་ནི་པ་ར་མ་ཨརྠ་སཏྱ་ཞེས་པའི་པ་ར་མ་ནི་དམ་པ།  ཨརྠ་ནི་དོན།  སཏྱ་ནི་བདེན་པ་སྟེ།  འཕགས་པའི་ཡེ་ཤེས་དམ་པའི་སྤྱོད་ཡུལ་དུ་གྱུར་པའི་ཆོས་ཉིད་ནི་རྟོགས་པར་བྱ་བའམ་བརྟག་པར་བྱ་བ་ཡིན་པས་ན་དོན་
འདི་ལས་མཆོག་ཏུ་གྱུར་པ་གཞན་མེད་པས་ན་དམ་པ་མི་སླུ་བས་ན་བདེན་པ་ཞེས་གཞི་མཐུན་གྱིས་བསྡུ་བ་སྟེ།  ཚིག་གསལ་ལས།  དོན་ཡང་དེ་ཡིན་ལ་དམ་པ་ཡང་དེ་ཡིན་པས་དོན་དམ་པའོ། །དེ་ཉིད་བདེན་པ་ཡིན་པས་ན་དོན་དམ་པའི་བདེན་པའོ། །
ཞེས་གསུངས་པས་སོ། །ཐལ་འགྱུར་བས་ནི་འདི་ལས་གཞན་དོན་དམ་ཡུལ་ཅན་ལ་བྱས་ནས་དེའི་ངོར་བདེན་པ་ཞེས་པའི་སྒྲ་བཤད་མི་མཛད་ལ།  རང་རྒྱུད་པས་ནི་གཉིས་ཀ་མཛད་པར་སྣང་སྟེ།  རྟོག་གེ་འབར་བ་ལས་དོན་ཞེས་བྱ་ནི་ཤེས་པར་བྱ་བ་ཡིན་
པའི་ཕྱིར་དོན་ཏེ།  བརྟག་པར་བྱ་བ་དང་།  གོ་བར་བྱ་བ་ཞེས་བྱ་བའི་ཐ་ཚིག་གོ།  དམ་པ་ཞེས་པ་ནི་མཆོག་ཅེས་བྱ་བའི་ཚིག་གི་སྒྲ་ཡིན་ཏེ།  དོན་དམ་པ་ཞེས་བསྡུ་བ་ནི་དེ་དོན་ཡང་ཡིན་ལ་དམ་པ་ཡང་ཡིན་པས་དོན་དམ་པའོ། །ཡང་ན་དམ་པའི་དོན་ཏེ་
རྣམ་པར་མི་རྟོག་པའི་ཡེ་ཤེས་དམ་པའི་དོན་ཡིན་པས་དམ་པའི་དོན་ཏོ། །ཡང་ན་དོན་དམ་པ་དང་མཐུན་པ་སྟེ།  དོན་དམ་རྟོགས་པ་དང་རྗེས་སུ་མཐུན་པའི་ཤེས་རབ་ལ་དོན་དམ་པ་དེ་ཡོད་པས་དོན་དམ་པ་དང་མཐུན་པའོ།  ཞེས་དང་།  དོན་དམ་པ་ནི་
རྣམ་པ་གཉིས་ཏེ།  དེ་ལ་གཅིག་ནི་མངོན་པར་འདུ་བྱེད་པ་མེད་པར་འཇུག་པ་འཇིག་རྟེན་ལས་འདས་པ་ཟག་པ་མེད་པ་སྤྲོས་པ་མེད་པའོ། །གཉིས་པ་ནི་མངོན་པར་འདུ་བྱེད་པ་དང་བཅས་པར་འཇུག་པ་བསོད་ནམས་དང་ཡེ་ཤེས་ཀྱི་ཚོགས་ཀྱི་རྗེས་སུ་

མཐུན་པ་དག་པ་འཇིག་རྟེན་པའི་ཡེ་ཤེས་ཞེས་བྱ་བ་སྤྲོས་པ་དང་བཅས་པ་སྟེ།  འདིར་དེ་དམ་བཅས་པའི་ཁྱད་པར་ཉིད་དུ་གཟུང་བས་ཉེས་པ་མེད་དོ།  ཞེས་དང་།  དབུ་མ་སྣང་བ་ལས་ཡང་དག་པའི་དོན།  ཐོས་པ་དང་བསམ་པ་
དང་སྒོམ་པ་ལས་བྱུང་བའི་ཤེས་རབ་ཐམས་ཅད་ནི་ཕྱིན་ཅི་མ་ལོག་པའི་ཡུལ་ཅན་ཡིན་པའི་ཕྱིར།  དོན་དམ་པ་ཞེས་བྱ་བ་སྟེ།  འདིའི་དོན་དམ་པ་ཡིན་པའི་ཕྱིར་རོ། །མངོན་སུམ་དང་བརྒྱུད་པས་བྱས་པའི་ཁྱད་པར་ནི་ཡོད་དེ།  དེ་དག་གི་བསམ་པའི་དབང་
གིས་དངོས་པོ་འདི་དག་ཐམས་ཅད་མ་སྐྱེས་པ་ཁོ་ནར་ཤེས་སོ།  ཞེས་གསུངས་པས་སོ། །རྟོག་གེ་འབར་བའི་ལུང་ལས།  འཕགས་པའི་རྗེས་ཐོབ་དག་པ་འཇིག་རྟེན་པའི་ཡེ་ཤེས་དང་།  ལུང་ཕྱི་མ་ལས་ཐོས་བསམ་ལས་བྱུང་བའི་རིགས་ཤེས་ཚད་མ་
ཡུལ་ཅན་དོན་དམ་པར་གྲུབ་ཅིང་།  སྔ་མའི་རྣམ་པར་མི་རྟོག་པའི་ཡེ་ཤེས་ཞེས་དང་།  འཇིག་རྟེན་ལས་འདས་པ་ཟག་པ་མེད་པ་ཞེས་དང་།  ཕྱི་མའི་བསྒོམ་པ་ལས་བྱུང་བ་ཞེས་པ་རྣམས་ཀྱིས་འཕགས་པའི་མཉམ་བཞག་ཡུལ་ཅན་དོན་དམ་པར་གྲུབ་
པས་དེ་དག་གི་ངོར་སྐྱེ་བ་སོགས་མ་རྙེད་པ་ནི་བློ་དེའི་ངོར་མི་སླུ་བས་ན་བདེན་པ་ཞེས་བཞེད་པར་སྣང་ངོ་། །གཉིས་པ་བདེན་གཉིས་སོ་སོའི་དབྱེ་བ་ལ་གཉིས་ཏེ།  ཀུན་རྫོབ་བདེན་པའི་དབྱེ་བ་དང་།  དོན་དམ་བདེན་པའི་དབྱེ་བའོ། །དང་པོ་ལ་གཉིས་
ཏེ།  བློ་དེ་ཉིད་ཀྱི་ངོར་བདེན་མི་བདེན་གྱི་སྒོ་ནས་དབྱེ་བ་དང་།  རྗེས་ཀྱི་ཐ་སྙད་པའི་བློ་ངོར་བདེན་མི་བདེན་གྱི་སྒོ་ནས་དབྱེ་བའོ། །དང་པོ་ནི།  གཟུགས་སོགས་སྣང་བའི་དངོས་པོ་གཅིག་ཉིད་བདེན་འཛིན་གྱི་མ་རིག་པའི་ངོར་ཡུལ་རང་གི་སྡོད་ལུགས་ཀྱི་

ངོས་ནས་དཔྱད་བཟོད་པའམ་མི་སླུ་བ་ལྟར་གྱི་བདེན་པར་སྣང་བའི་ཆ་ནས་ཀུན་རྫོབ་བདེན་པ་ཞེས་དང་།  འཕགས་པའི་རྗེས་ཐོབ་ཡེ་ཤེས་ཀྱི་ངོར་རྫུན་པ་སྒྱུ་མ་ལྟ་བུ་སྣང་བའི་ཆ་ནས་ཀུན་རྫོབ་ཙམ་ཞེས་པ་གཉིས་སུ་དབྱེ་སྟེ།  འཇུག་པར།  བཅོས་མར་གྱུར་པའི་
དངོས་ནི་ཀུན་རྫོབ་ཏུའོ། །ཞེས་པའི་འགྲེལ་པར།  དེ་ལྟར་ན་རེ་ཞིག་བཅོམ་ལྡན་འདས་དེས་ཀུན་རྫོབ་ཀྱི་བདེན་པ་དང་།  ཀུན་རྫོབ་ཙམ་གསུངས་པ་ཡིན་ནོ། །དེ་ལ་སོ་སོའི་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་
དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ་དེའི་རང་བཞིན་སྟོང་པ་ཉིད་གང་ཡིན་པ་དེ་ནི་དེ་རྣམས་ཀྱི་དོན་དམ་པའོ། །ཞེས་གསུངས་སོ། །གཉིས་པ་ནི་ཡང་དག་ཀུན་རྫོབ་དང་།  ལོག་པའི་ཀུན་རྫོབ་སྟེ།  འདི་ལ་རང་རྒྱུད་པའི་ལུགས་
འགོད།  ཐལ་འགྱུར་བའི་ལུགས་འགོད།  དེ་ཉིད་མཆོག་ཏུ་བསྒྲུབ་པ་དང་གསུམ་ལས།  དང་པོ་ནི་སློབ་དཔོན་ཡེ་ཤེས་སྙིང་པོས།  བརྟགས་པའི་དོན་གྱིས་དབེན་གྱུར་པ། །དངོས་ཙམ་བརྟེན་ནས་གང་སྐྱེས་པ། །དེ་ནི་ཡང་དག་ཀུན་རྫོབ་འདོད། །
ཡང་དག་མ་ཡིན་ཀུན་བརྟགས་ཡིན། །ཅེས་དང་།  སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པས། །ཀུན་རྫོབ་ཀྱི་ནི་དབྱེ་བ་བྱས། །ཞེས་ཡང་ལོག་གི་ཁྱད་པར་གཉིས་གསུངས་སོ། །འདི་
དག་གི་དོན་ལ་བོད་སྔ་རབས་པ་ཁ་ཅིག །དོན་བྱེད་ནུས་པའི་དོན་ནི་ཁྱད་པར་སུམ་ལྡན་ཏེ།  བརྟགས་པས་དབེན་པ།  བརྟེན་ནས་སྐྱེས་པ།  མཐུན་པར་སྣང་བའོ། །དོན་བྱེད་མི་ནུས་པའི་དོན་ནི་གསུམ་པོ་ལས་ལྡོག་པའོ། །ཞེས་འཆད།  ཡང་ཁ་ཅིག་

སྣང་ལ་དོན་བྱེད་ནུས་པ་ནམ་མཁའི་ཟླ་བ་ལྟ་བུ་ནི་ཡང་དག་པའི་ཀུན་རྫོབ།  སྣང་ལ་དོན་བྱེད་མི་ནུས་པ་ཆུ་ནང་གི་ཟླ་བ་ལྟ་བུ་ནི་ལོག་པའི་ཀུན་རྫོབ་ཏུ་འཆད་དེ།  མདོར་ན་ཀུན་རྫོབ་ནི་འཇིག་རྟེན་པའི་འཁྲུལ་ངོར་སྣང་བ་འབའ་ཞིག་ལ་
བྱེད་དོ། །དེ་ལ་ཡང་དག་པའི་ཀུན་རྫོབ་ཀྱི་མཚན་ཉིད་བཞི་སྟེ།  མཐུན་པར་སྣང་།  དོན་བྱེད་ནུས།  རྒྱུ་རྐྱེན་གྱིས་བསྐྱེད།  བརྟགས་ན་དབེན་པའོ། །དེ་ལ་མཐུན་པར་སྣང་བ་ནི་མཁས་པ་པཎྜི་ཏ་ནས་བླུན་པོ་བ་ལང་རྫི་ཡན་ཆད་ལ་སྣོད་བཅུད་ཀྱི་
སྣང་བ་འདི་མཐུན་པར་སྣང་བས་སོ། །དོན་བྱེད་ནུས་པ་ནི་སས་འགྲོ་བ་ཐམས་ཅད་ཀྱི་རྟེན་བྱེད་པ་ལ་སོགས་པ་དངོས་པོ་ཐམས་ཅད་ཀྱིས་རང་རང་གི་དོན་བྱེད་ནུས་པས་སོ། །རྒྱུ་རྐྱེན་གྱིས་བསྐྱེད་པ་ནི་འབྱུང་བ་བཞི་ལ་སོགས་པའི་རྒྱུ་རྐྱེན་སྣ་ཚོགས་པ་
ལས་ཐམས་ཅད་སྐྱེས་པའོ། །བརྟགས་ན་དབེན་པ་ནི་དེ་དག་ལ་དབུ་མའི་གཏན་ཚིགས་ཆེན་པོ་བཞི།  རྟེན་འབྲེལ་གྱི་གཏན་ཚིགས།  རྡོ་རྗེ་གཟེགས་མའི་གཏན་ཚིགས།  ཡོད་མེད་སྐྱེ་འགོག་གི་གཏན་ཚིགས།  གཅིག་དུ་བྲལ་གྱི་གཏན་ཚིགས་
སོགས་ཀྱིས་བརྟགས་ན་རང་བཞིན་མེད་པས་སོ།  ཞེས་འཆད་དེ།  ཕྱི་མ་འདི་གཉིས་ནི་བདེན་གཉིས་ལས།  ཇི་ལྟར་སྣང་བཞིན་ངོ་བོའི་ཕྱིར། །འདི་ལ་དཔྱད་པ་མི་འཇུག་གོ།  རྣམ་པར་དཔྱོད་པར་བྱེད་ན་དོན། །གཞན་དུ་སོང་བས་
གནོད་པར་འགྱུར། །ཞེས་པའི་དོན་དུ་སེམས་པར་སྣང་ངོ་། །དེ་གཉིས་ཡང་སློབ་དཔོན་གྱི་དགོངས་པ་མ་ཡིན་ཏེ།  དེ་དག་ནི་གཞུང་སྔ་ཕྱི་གཉིས་བསྲེས་ཏེ་ཕྱི་མའི་དོན་བྱེད་ནུས་པའི་ཁྱད་ཆོས་གཞུང་སྔ་མས་སྟོན་པར་བྱས་ནས་ཡང་ལོག་

གི་ཁྱད་པར་གཅིག་ཏུ་འཆད་པའི་ལུགས་སུ་སྣང་ལ་སློབ་དཔོན་ནི་གཞུང་སྔ་མས་དབུ་མ་པ་རང་ལུགས་ཀྱི་ཁྱད་པར་དང་།  ཕྱི་མས་འཇིག་རྟེན་ཉིད་ལ་ལྟོས་པའི་བདེན་གཉིས་ཀྱི་ཁྱད་པར་སྟོན་པར་བཞེད་པའི་ཕྱིར་དང་།  ཕྱི་མའི་དོན་བྱེད་ནུས་
པའི་ཁྱད་ཆོས་སྔ་མས་འཆད་ན་གཞུང་སྔ་མའི་འགྲེལ་པར་དངོས་ཙམ་ཞེས་པའི་དོན་དོན་བྱེད་ནུས་པ་ལ་གསུངས་པས་དོན་བྱེད་ནུས་པའི་ཁྱད་ཆོས་དོན་བྱེད་ནུས་པར་ཞེས་པའང་མ་འབྲེལ་བའི་ཕྱིར་རོ། །དེས་ན་སློབ་དཔོན་གྱི་དགོངས་པ་ཡང་
ལོག་གི་ཁྱད་པར་གཉིས་ལས།  གཞུང་སྔ་མའི་དོན་བརྟགས་པའི་དོན་གྱིས་དབེན་པ་དང་།  དོན་བྱེད་ནུས་པ་དང་།  བརྟེན་ནས་སྐྱེས་པ་དང་།  འགྲེལ་པར་མཐུན་པར་སྣང་བ་ཞེས་པའང་ཁ་བསྐང་བས་ཁྱད་པར་བཞི་དང་ལྡན་པ་ནི་ཡང་དག་
ཀུན་རྫོབ་སྟེ།  འདི་ནི་ཡང་དག་པ་གནས་ལུགས་རྟོགས་པའི་ཐབས་སུ་གྱུར་པ་ཡིན་པས་ཡང་དག་ཀུན་རྫོབ་ཞེས་བཞེད་ཀྱི་འཇིག་རྟེན་ལ་ལྟོས་ནས་བདེན་པར་སྣང་བ་ནི་འདིའི་དོན་མ་ཡིན་ཏེ།  བདེན་གཉིས་ལས།  ཡང་དག་ཀུན་རྫོབ་རྣམས་
ཀྱི་སྐས། །མེད་པར་ཡང་དག་ཁང་ཆེན་གྱི། །སྟེང་དུ་འགྲོ་བར་བྱེད་པ་ནི། །མཁས་ལ་རུང་བ་མ་ཡིན་ནོ། །ཞེས་གསུངས་པས་སོ། །ལོག་པའི་ཀུན་རྫོབ་ནི་སྔར་གྱི་ཁྱད་ཆོས་བཞི་ལས་ལྡོག་པ་བདེན་འཛིན་གྱིས་སྒྲོ་བཏགས་པའི་བདེན་པའི་
སྐྱེ་བ་སོགས་ཏེ།  སྒྲ་དོན་ཡང་ཡང་དག་པ་གནས་ལུགས་ཀྱི་དོན་རྟོགས་པའི་ཐབས་ལས་ལོག་པས་ན་ལོག་པའི་ཀུན་རྫོབ་ཅེས་བཞེད་དོ། །གཞུང་ཕྱི་མས་ནི་འཇིག་རྟེན་ཉིད་ལ་ལྟོས་ནས་དོན་བྱེད་ནུས་མི་ནུས་ལ་ཡང་ལོག་གི་ཁྱད་པར་འཇོག་པ་

ཡིན་གྱི་རང་ལུགས་སུ་ནི་མི་བཞེད་པར་སྣང་སྟེ།  ཟླ་བར་བདེན་པར་སྣང་བ་ཡང་འཇིག་རྟེན་ཉིད་ལ་ལྟོས་ནས་ཟླ་བའི་དོན་བྱེད་ནུས་ལ་དེ་ནི་གཞུང་སྔ་མའི་དོན་བྱེད་ནུས་པའི་དོན་དུ་མི་རུང་བའི་ཕྱིར་རོ། །དེ་ལྟར་ཡང་
ལོག་གི་ཁྱད་པར་མི་འདྲ་བ་གཉིས་སུ་བཞེད་པའང་གཞུང་སྔ་མའི་སྔ་འགྲེལ་དུ་ཀུན་རྫོབ་ནི་ཡང་དག་པ་དང་ཡང་དག་པ་མ་ཡིན་པའི་བྱེ་བྲག་གིས་རྣམ་པ་གཉིས་ཏེ།  དེ་ལ་ཞེས་དང་།  གཞུང་ཕྱི་མའི་སྔ་འགྲེལ་དུའང་ཀུན་རྫོབ་ནི་རྣམ་པ་གཉིས་
སུ་བསྟན་ཏེ་ཞེས་དང་ཕྱི་འགྲེལ་དུ་ཤེས་པ་གསལ་བའི་རྣམ་པ་ཅན་དུ་འདྲ་ཡང་ཅི་ལྟར་སྣང་བ་བཞིན་དུ་དོན་བྱེད་པ་ལ་བསླུ་བ་དང་།  མི་སླུ་བ་ཡིན་པར་ངེས་པར་བྱས་ནས་ཆུ་ལ་སོགས་པ་དང་།  སྨིག་རྒྱུ་ལ་སོགས་པ་དག་འཇིག་རྟེན་གྱིས་ཡང་དག་པ་
དང་།  ཡང་དག་པ་མ་ཡིན་པར་རྟོགས་སོ། །དངོས་སུ་ན་གཉིས་ནི་ངོ་བོ་ཉིད་མེད་པ་ཉིད་དུ་ངོ་བོ་ཉིད་མཚུངས་པ་ཁོ་ནའོ། །ཇི་ལྟར་སྣང་བ་བཞིན་དུ་ནི་རྣམ་པར་གནས་སོ། །དོན་བྱེད་པ་ལ་བསླུ་བ་དང་།  མི་སླུ་བ་ཡང་ཇི་ལྟར་གྲགས་པ་ཁོ་ན་
བཞིན་ཏེ།  དེའང་ངོ་བོ་ཉིད་མེད་པའི་ཕྱིར་རོ། །ཞེས་གསུངས་པས་སོ། །སློབ་དཔོན་དེའི་རྗེས་འབྲང་ཞི་བ་འཚོས། །མ་བརྟགས་གཅིག་པུ་ཉམས་དགའ་ཞིང་། །སྐྱེ་དང་འཇིག་པའི་ཆོས་ཅན་པ། །དོན་བྱེད་པ་དག་ནུས་རྣམས་ཀྱི། །རང་བཞིན་
ཀུན་རྫོབ་པ་ཡིན་རྟོགས། །ཞེས་གསུངས་པས་ཡང་དག་ཀུན་རྫོབ་བསྟན་པར་བཞེད་དེ།  དེའི་འགྲེལ་པར།  མཐོང་བ་དང་འདོད་པའི་དངོས་པོ་རྟེན་ཅིང་འབྲེལ་པར་འབྱུང་བ་ཁོ་ན་དག་ནི་བརྟག་མི་བཟོད་པས་ཡང་དག་པའི་ཀུན་རྫོབ་སྟེ།

ཞེས་གསུངས་པས་སོ། །འདིའང་ཡང་ལོག་གི་ཁྱད་པར་སྔ་མའི་དོན་དུ་སྣང་སྟེ།  ཡང་དག་ཀུན་རྫོབ་ཏུ་འཇོག་པ་བརྟགས་པས་དབེན་པ་ཁྱད་ཆོས་སུ་བཤད་པའི་ཕྱིར་རོ། །ཀ་མ་ལ་ཤཱི་ལས།  དབུ་མ་སྣང་བར་བསྟན་བཅོས་བྱེད་པ་ཁ་ཅིག་གིས་
གྲགས་པར་ལས་འདས་ཏེ།  དངོས་པོ་རྣམས་རྟག་པ་ལ་སོགས་པའི་ངོ་བོར་ཉེ་བར་བརྟགས་པ་གང་ཡིན་པ་དེ་ནི་ལོག་པའི་ཀུན་རྫོབ་ཏུ་ཡོད་ཅེས་བྱ་སྟེ།  དེ་ནི་གྲགས་པར་ཡང་མེད་པའི་ཕྱིར་རོ། །གང་ཡང་རྟེན་ཅིང་འབྲེལ་པར་འབྱུང་བ་དང་རྗེས་
སུ་མཐུན་པར་རབ་ཏུ་བརྟགས་པ་དཔེར་ན།  འདི་ན་བདག་གམ་སེམས་ཅན་མེད། །ཆོས་འདི་རྒྱུ་དང་བཅས་པ་ཡིན། །ཞེས་བྱ་བ་ལྟ་བུ་དེ་ནི་ཡང་དག་པའི་ཀུན་རྫོབ་ཏུ་ཡོད་ཅེས་བྱའོ།  ཞེས་གསུངས་ཏེ།  འདིའང་སྔར་གྱི་ཡང་ལོག་གི་
ཁྱད་པར་དང་པོའི་དོན་དུ་སྣང་བས།  རང་རྒྱུད་ཤར་བ་གསུམ་ཆར་ཡང་ཁྱད་པར་དང་པོ་དབུ་མ་རང་ལུགས་སུ་བཞེད་པར་སྣང་ངོ་། །གཉིས་པ་ལ་གཉིས་ཏེ།  སློབ་དཔོན་ཟླ་བས་ཇི་ལྟར་བཀྲལ་བའི་ཚུལ་དང་།  ཇོ་བོ་རྗེ་རྗེས་འབྲང་དང་བཅས་
པས་ཇི་ལྟར་བཀྲལ་བའི་ཚུལ་ལོ། །དང་པོ་ལ་གསུམ་སྟེ།  དབྱེ་གཞི་ངོས་གཟུང་ཞིང་གཉིས་སུ་དབྱེ་བའི་ཚུལ།  དེ་ལྟར་ཕྱེ་བའི་དགོས་པ་བསྟན་པ།  དེ་གཉིས་ཀྱི་དོན་དང་ཐ་སྙད་རང་ལུགས་ལ་ཁས་ལེན་མི་ལེན་དཔྱད་པའོ། །དང་པོ་ནི་
འཇུག་པར།  མཐོང་བ་བརྫུན་པས་རྙེད་པའི་དངོས་པོའི་ངོ་བོ་ཀུན་རྫོབ་བདེན་པར་གཞག་པའི་ཀུན་རྫོབ་བདེན་པ་ནི་འདི་གཉིས་ཀྱི་དབྱེ་གཞི་ཡིན་ལ་དེས་ན་དབུ་མ་རྩ་བར།  སངས་རྒྱས་རྣམས་ཀྱིས་ཆོས་བསྟན་པ། །ཞེས་པའི་སྐབས་སུ་

བསྟན་པའི་བདེན་གཉིས་དབྱེ་ཚུལ་དང་།  འདིའི་བདེན་གཉིས་དབྱེ་ཚུལ་ཅུང་ཟད་མི་འདྲ་སྟེ།  སྔ་མ་ནི་རྫོགས་པའི་སངས་རྒྱས་ཀྱིས་གདུལ་བྱ་ལ་དེ་ཁོ་ན་ཉིད་རྟོགས་པའི་ཐབས་དང་ཐབས་བྱུང་དུ་
བསྟན་པའི་བདེན་གཉིས་ཡིན་པས་དེའི་ཀུན་རྫོབ་ནི་འཇིག་རྟེན་ཀུན་རྫོབ་བདེན་པ་ཁོ་ན་ཡིན་ལ།  འཇུག་པར་ནི།  ཡང་ལོག་གཉིས་ཀྱི་དབྱེ་གཞིར་གྱུར་པའི་ཀུན་རྫོབ་བདེན་པ་ཙམ་བཀོད་པ་ཡིན་པའི་ཕྱིར་རོ། །དེ་ལ་ཡང་ལོག་གཉིས་སུ་ཕྱེ་བ་ནི། 
མཐོང་བ་བརྫུན་པའང་རྣམ་པ་གཉིས་འདོད་དེ། །ཞེས་སོགས་ཚིགས་བཅད་གཅིག་གིས་བསྟན།  ཡང་དག་ཀུན་རྫོབ་དང་ལོག་པའི་ཀུན་རྫོབ་ངོས་གཟུང་བ་ནི།  གནོད་པ་མེད་པའི་དབང་པོ་དྲུག་རྣམས་ཀྱིས། །ཞེས་སོགས་ཚིགས་བཅད་
གཅིག་གིས་བསྟན།  ལོག་པའི་ཀུན་རྫོབ་བྱེ་བྲག་ཏུ་བཤད་པ་ནི།  མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །ཞེས་སོགས་ཚིགས་བཅད་གཅིག་གིས་བསྟན།  དེ་ལྟར་གཉིས་སུ་ཕྱེ་བའི་དགོས་པ་ནི།  མིག་གི་རབ་རིབ་ཅན་གྱིས་དམིགས་
པ་ཡིས། །ཞེས་སོགས་ཚིགས་བཅད་གཅིག་གིས་བསྟན།  ཡང་དག་ཀུན་རྫོབ་བྱེ་བྲག་ཏུ་བཤད་པ་ནི།  གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་སོགས་ཚིག་རྐང་གསུམ་གྱིས་བསྟན་ཏོ། །གཉིས་པ་ནི་འོ་ན་རྩ་ཤེར་ལས།  བདེན་
པ་གཉིས་སུ་ཕྱེ་བའི་ཚེ་འཇིག་རྟེན་ཀུན་རྫོབ་བདེན་པ་བསྟན་བཞིན་དུ་འཇུག་པར་འཇིག་རྟེན་ཉིད་ལ་ལྟོས་ནས་བདེན་མི་བདེན་གཉིས་སུ་ཕྱེ་བའི་ཀུན་རྫོབ་བདེན་པ་བསྟན་པའི་དགོས་པ་གང་ཞེ་ན།  འཕགས་པའི་གཟིགས་ངོའི་དོན་དམ་བདེན་པ་

རིགས་པས་གཏན་ལ་ཕབ་པའི་ཚེ་མ་དཔྱད་པའི་བློ་ངོའི་སྐྱེ་བ་འདི་ཉིད་མཐའ་བཞིར་རྣམ་པར་དཔྱད་ནས་སྐྱེ་བ་མེད་པར་བྱ་དགོས་ལ།  དེའི་ཚེ་འཇིག་རྟེན་གྱི་ཐ་སྙད་དུ་སྐྱེ་བ་མཐོང་བས་གནོད་དོ་སྙམ་ན་དེ་ནི་འཕགས་པའི་གཟིགས་ངོ་ལ་ལྟོས་
ནས་མཐོང་བ་ཕྱིན་ཅི་ལོག་ཡིན་པས་མི་གནོད་དེ།  དཔེར་ན་འཇིག་རྟེན་ཉིད་ལའང་དབང་པོ་སྐྱོན་ལྡན་གྱི་ཤེས་པའི་མཐོང་བས་དབང་པོ་སྐྱོན་མེད་ཀྱི་ཤེས་པས་མཐོང་བ་ལ་མི་གནོད་པ་བཞིན་ནོ། །ཞེས་བསྟན་པའི་ཆེད་དུ་སྟེ།  མིག་ནི་
རབ་རིབ་ཅན་གྱིས་དམིགས་པ་ཡིས། །ཞེས་པའི་འགྲེལ་པར།  གང་གི་ཚེ་སྐྱེ་བ་དགག་པ་འདི་ཁྱད་པར་དུ་ཡིན་པ་དེའི་ཚེ་ཇི་ལྟར་རབ་རིབ་ཅན་རྣམས་ཀྱི་སྐྲ་ལ་སོགས་པའི་ངོ་བོ་ལ་དམིགས་པས་རབ་རིབ་མེད་པའི་ཤེས་པ་ལ་མི་གནོད་པ་དེ་བཞིན་དུ་
ཟག་པ་མེད་པའི་ཡེ་ཤེས་དང་བྲལ་བ་སོ་སོ་སྐྱེ་བོ་རྣམས་ཀྱི་ཤེས་པས་ཀྱང་གཟིགས་པ་ཟག་པ་མེད་པ་ལ་གནོད་པ་མ་ཡིན་པས་རྣམ་པ་དེ་ལྟ་བུའི་ཡུལ་ལ་འཇིག་རྟེན་གྱིས་གནོད་པ་མ་ཡིན་ནོ་ཞེས་གསུངས་སོ། །གསུམ་པ་ནི།  བོད་སྔ་རབས་པ་རྣམས་
ཐལ་རང་གཉིས་ཆར་གྱི་ལུགས་ལ་ཡང་དག་ཀུན་རྫོབ་དང་།  ལོག་པའི་ཀུན་རྫོབ་ཀྱི་ཐ་སྙད་ཁྱད་མེད་དུ་ཁས་བླངས་ནས་འཆད་པ་ལ་ཕྱི་མ་ཁ་ཅིག་ན་རེ།  ཐལ་འགྱུར་བའི་ལུགས་ལ་ཡང་དག་ཀུན་རྫོབ་ཁས་མི་ལེན་ཏེ།  ཡང་དག་ཡིན་ན་ཀུན་རྫོབ་
ཡིན་པ་འགལ་བའི་ཕྱིར།  དེས་ན་འཇིག་རྟེན་ཉིད་ལ་ལྟོས་ནས་དེ་གཉིས་ཁས་བླངས་པ་ཡིན་ནོ་ཞེས་དང་།  ཁ་ཅིག་འཇིག་རྟེན་ཉིད་ལ་ལྟོས་ནས་ཀྱང་དེ་གཉིས་ཀྱི་ཐ་སྙད་ཁས་མི་ལེན་གྱི་འཇིག་རྟེན་ཉིད་ལྟོས་བདེན་པ་དང་།  འཇིག་རྟེན་ཉིད་ལྟོས་

ལོག་པའི་ཀུན་རྫོབ་ཞེས་པ་ཙམ་ཞིག་ཁས་ལེན་པ་ཡིན་ནོ། །ཞེས་སྨྲའོ། །དེ་དག་ནི་གནད་མ་རྟོགས་པ་སྟེ་འཇིག་རྟེན་ཉིད་ལ་ལྟོས་ནས་བདེན་པ་ཙམ་ལ་ཡང་དག་ཀུན་རྫོབ་ཅེས་པའི་ཐ་སྙད་བྱས་པ་ཡིན་གྱི་ཡང་དག་
དང་ཀུན་རྫོབ་ཀྱི་གཞི་མཐུན་ལ་ཡང་དག་ཀུན་རྫོབ་ཀྱི་ཐ་སྙད་བྱས་པ་མ་ཡིན་པའི་ཕྱིར་རོ། །གཞན་དུ་ན་ཀུན་རྫོབ་བདེན་པའང་རང་ལུགས་ལ་ཁས་མི་ལེན་པར་འགྱུར་ཏེ།  ཀུན་རྫོབ་ཡིན་ན་བདེན་པ་འགལ་བའི་ཕྱིར་དེ་ཡང་འདོད་ན་འདི་
ལས་གཞན་ན་ཆོས་འདི་ནི།  ཞེས་སོགས་ཀྱི་འགྲེལ་པར།  རང་ལུགས་ཀྱི་ཀུན་རྫོབ་བདེན་པའི་རྣམ་གཞག་དངོས་པོར་སྨྲ་བ་དང་།  ཐུན་མོང་མ་ཡིན་པར་གསུངས་པ་དང་འགལ་ལོ། །གཞན་ཡང་མཐོང་བ་བརྫུན་པ་ལ་དབང་པོ་གསལ་
དང་དབང་པོ་སྐྱོན་ལྡན་གྱི་ཤེས་པ་རྣམ་པ་གཉིས་སུ་ཕྱེ་བར་རང་ལུགས་ལ་ཁས་མི་ལེན་པར་འགྱུར་ཏེ།  ཁས་བླངས་དེའི་ཕྱིར།  དེའང་འདོད་ན།  མཐོང་བ་བརྫུན་པ་ཡིན་ན།  དབང་པོ་གསལ་ལྡན་གྱི་ཤེས་པ་ཡིན་པར་འགྱུར་རོ། །ལུགས་
ཕྱི་མའང་མི་འཐད་དེ།  འཇིག་རྟེན་ཉིད་ལ་ལྟོས་ནས་བདེན་པ་དང་ལོག་པའི་རྣམ་གཞག་ཁས་ལེན་ན།  དེ་གཉིས་ཀྱི་ཐ་སྙད་ཁས་ལེན་དགོས་པའི་ཕྱིར་ཏེ།  བློ་ཀུན་རྫོབ་པ་གཏི་མུག་གི་ངོར་བདེན་པ་ཁས་ལེན་ན།  ཀུན་རྫོབ་བདེན་པའི་ཐ་སྙད་ཁས་
ལེན་དགོས་པའི་ཕྱིར་རོ། །དེས་ན་འདི་དག་ནི་ཐལ་འགྱུར་བས་ཀུན་རྫོབ་བདེན་པ་ལ་ཡང་དག་ཀུན་རྫོབ་དང་།  ལོག་པའི་ཀུན་རྫོབ་གཉིས་སུ་ཕྱེ་བ་ནི་འཇིག་རྟེན་ཉིད་ལ་ལྟོས་ནས་བདེན་བརྫུན་གྱི་སྒོ་ནས་གཉིས་སུ་ཕྱེ་བ་ཡིན་གྱི་རང་ལུགས་ལ་བདེན་

བརྫུན་གྱི་སྒོ་ནས་ཕྱེ་བ་མ་ཡིན་པ་དང་།  འཇིག་རྟེན་ཉིད་ལ་ལྟོས་ནས་བདེན་བརྫུན་ལ་རང་ལུགས་ཀུན་རྫོབ་གཉིས་ཀྱི་ཐ་སྙད་འཇོག་པའི་ཁྱད་པར་མ་ཕྱེད་པའོ། །དེས་ན་ཐལ་འགྱུར་བའི་ལུགས་ལ་ཡང་དག་ཀུན་རྫོབ་དང་།  ལོག་པའི་ཀུན་རྫོབ་ཀྱི་ཐ་
སྙད་ཇོ་བོ་རྗེས་གསུངས་པ་འོག་ཏུ་འཆད་པར་འགྱུར་ཞིང་།  དེ་གཉིས་ཀྱི་ཁྱད་པར་ནི་གློ་བུར་གྱི་འཁྲུལ་རྒྱུས་གནོད་པ་མེད་པའི་མཐོང་བ་བརྫུན་པའི་ངོར་བདེན་པ་དང་།  གློ་བུར་གྱི་འཁྲུལ་རྒྱུས་གནོད་པ་དང་བཅས་པའི་མཐོང་བ་བརྫུན་པའི་ངོར་བདེན་
པའོ། །མཚན་གཞི་ནི་དབང་པོ་དྲུག་སྐྱོན་དང་མི་ལྡན་པའི་ཤེས་པ་ཡུལ་བཅས་དང་།  དབང་པོ་དྲུག་གློ་བུར་གྱི་སྐྱོན་དང་ལྡན་པའི་ཤེས་པ་ཡུལ་བཅས་ཏེ།  ལུགས་འདི་ལ་ཡུལ་གྱི་སྒོ་ནས་ཀུན་རྫོབ་གཉིས་སུ་ཕྱེ་བའི་ཚེ་ཡུལ་ཅན་ལའང་ངེས་པར་ཕྱེ་
དགོས་ཏེ།  འདི་གཉིས་ཀྱི་ཁྱད་པར་འཇིག་རྟེན་ན་བདེན་བརྫུན་དུ་གྲགས་པའི་སྒོ་ནས་ཕྱེ་བ་ཡིན་ཞིང་འཇིག་རྟེན་ན་ཡུལ་ལ་བདེན་བརྫུན་གྱི་ཁྱད་པར་གྲགས་པ་བཞིན།  ཡུལ་ཅན་ལའང་བདེན་བརྫུན་གྱི་ཁྱད་པར་གྲགས་པའི་ཕྱིར་རོ། །དེའང་
ཡུལ་སྐྲ་ཤད་ལོག་པའི་ཀུན་རྫོབ་ཡིན་ན།  ཡུལ་ཅན་སྐྲ་ཤད་སྣང་བའི་བློ་དེའང་ལོག་པའི་ཀུན་རྫོབ་ཡིན་ཞེས་དམིགས་ཡུལ་གྱི་སྒོ་ནས་ཁས་བླངས་པ་ཡིན་གྱི་གང་ཟག་གི་བདག་དེ་ལོག་པའི་ཀུན་རྫོབ་ཡིན་ན་གང་ཟག་གི་བདག་འཛིན་ལོག་
པའི་ཀུན་རྫོབ་ཡིན་ཞེས་འཛིན་སྟངས་ཀྱི་སྒོ་ནས་ཁས་བླངས་པ་ནི་མ་ཡིན་ཏེ།  གང་ཟག་གི་བདག་འཛིན་ལྷན་སྐྱེས་ལ་དམིགས་ཡུལ་གང་ཟག་ཡང་དག་ཀུན་རྫོབ་ཡིན་པས་ཡུལ་ཅན་བདག་འཛིན་ལྷན་སྐྱེས་དེའང་ཡང་དག་ཀུན་རྫོབ་ཏུ་ཁས་ལེན་

དགོས་པའི་ཕྱིར་དང་།  གང་ཟག་གི་བདག་འཛིན་ཀུན་བརྟགས་ལ་དམིགས་ཡུལ་གྲུབ་མཐས་སྒྲོ་བཏགས་པའི་གང་ཟག་ལོག་པའི་ཀུན་རྫོབ་ཡིན་པས་ཡུལ་ཅན་བདག་འཛིན་ཀུན་བརྟགས་དེའང་ལོག་པའི་ཀུན་རྫོབ་ཏུ་ཁས་
ལེན་དགོས་པའི་ཕྱིར་རོ། །ཡིད་ཀྱི་དབང་པོ་སྐྱོན་དང་ལྡན་པའི་ལོག་པའི་ཀུན་རྫོབ་ཀྱི་མཚན་གཞིར་ཕྱི་རོལ་པའི་གྲུབ་མཐས་བཏགས་པའི་ཤེས་པ་ཡུལ་བཅས་གསུངས་ཀྱང་།  དབུ་མའི་རིགས་པས་དགག་པར་བྱ་བའི་སེམས་ཙམ་པ་མན་ཆད་ཀྱི་
གྲུབ་མཐས་བཏགས་པའི་བཟུང་འཛིན་གཉིས་སྟོང་གི་ཤེས་པ་བདེན་པར་གྲུབ་པ་སོགས་ལོག་པའི་ཀུན་རྫོབ་ཏུ་ལུགས་འདི་ལ་ཁས་ལེན་དགོས་པར་སྣང་སྟེ།  དེ་དག་ནི་ལྷན་སྐྱེས་ཀྱི་ཆོས་དང་གང་ཟག་མ་ཡིན་གྱི་ཀུན་བརྟགས་ཀྱི་ཆོས་དང་གང་ཟག་
ཡིན་པའི་ཕྱིར་དང་།  དེ་དག་ཡང་དག་ཀུན་རྫོབ་ཡིན་ན།  དོན་དམ་རྟོགས་པའི་ཐབས་སུ་གྱུར་པའི་ཐ་སྙད་བདེན་པར་ཐལ་བ་དང་འཇིག་རྟེན་གྱི་དོན་བདེན་པར་ཐལ་བའི་སྐྱོན་ཡོད་པའི་ཕྱིར་རོ། །སློབ་དཔོན་ཟླ་བའི་བཞེད་པ་བསྟན་ཟིན་ནས་ད་ནི་དོན་
གཉིས་པ་ཇོ་བོ་རྗེ་རྗེས་འབྲང་དང་བཅས་པའི་བཞེད་པ་བསྟན་པར་བྱ་སྟེ།  བདེན་པ་གཉིས་ལ་འཇུག་པ་ལས།  ཀུན་རྫོབ་རྣམ་པ་གཉིས་སུ་འདོད། །ལོག་པ་དང་ནི་ཡང་དག་གོ།  དང་པོ་གཉིས་ཏེ་སྐྲ་ཟླ་དང་། །གྲུབ་མཐའ་ངན་པའི་རྟོག་པའོ། །མ་
བརྟགས་གཅིག་པུ་ཉམས་དགའ་བའི། །སྐྱེ་བ་དང་ནི་འཇིག་པའི་ཆོས། །དོན་བྱེད་ནུས་དང་ལྡན་པ་ནི། །ཡང་དག་ཀུན་རྫོབ་ཡིན་པར་འདོད། །ཅེས་གསུངས་ཏེ།  དེའི་དགོངས་པ་ལོག་པ་ལ་གཉིས་སུ་ཕྱེ་བ་ལྟར་ཡང་དག་ལའང་གཉིས་སུ་ཕྱེ་

དགོས་པས་སྣང་ལ་དོན་བྱེད་མི་ནུས་པ་ཆུ་ནང་གི་ཟླ་བ་ལྟ་བུ་ནི་ལོག་པའི་ཀུན་རྫོབ་སྟེ།  ཁྱད་པར་གཅིག་ཡིན་ནོ། །ཡང་གྲུབ་མཐའ་ངན་པས་བཏགས་པའི་བདེན་པའི་སྐྱེ་བ་སོགས་ནི་མ་བརྟགས་གཅིག་པུ་ཉམས་དགའ་བ་སོགས་གསུམ་ལས་ལྡོག་པར་
ལོག་པའི་ཀུན་རྫོབ་དང་དབུ་མ་པ་རང་ལུགས་ཀྱི་ཀུན་རྫོབ་ནི་ཁྱད་ཆོས་གསུམ་པོ་དེ་དང་ལྡན་པས་ཡང་དག་ཀུན་རྫོབ་ཏུ་འཇོག་པ་ནི་སྔ་མ་ལས་ཁྱད་པར་གཞན་ཡིན་ཏེ།  སྔ་མ་ནི་ཡུལ་སོ་སོ་ཡུལ་ཅན་གྱི་བློ་སོ་སོས་མཐོང་ཚུལ་ལ་འཇོག་ལ།  འདི་ནི་ཡུལ་
གཅིག་ཉིད་ཡུལ་ཅན་གྱི་བློ་སོ་སོ་ལ་ལྟོས་ནས་འཇོག་པའི་ཕྱིར་རོ། །དེ་ལ་དགེ་བཤེས་སྟོན་པའི་ཞལ་ནས།  འཇིག་རྟེན་ཆོས་མཆོག་མན་ཆད་ཀྱི་སོ་སོ་སྐྱེ་བོའི་བློ་ལ་སྣང་ཚད་ཙམ་ལོག་པའི་ཀུན་རྫོབ་ཏུ་འགྲོ་སྟེ།  ལོག་ཤེས་ཀྱིས་བསྒྲུབ་པ་ཡིན་པའི་
ཕྱིར་རོ། །ལོག་ཤེས་ཀྱི་སྣང་བ་ལ་ལོག་པ་དང་།  ཡང་དག་གཉིས་མེད་དེ།  དེ་གཉིས་ཀ་ལོག་པའི་ཀུན་རྫོབ་ཡིན་པས་གཉིས་ཀ་ལམ་དུ་མི་འགྲོ་བའི་ཕྱིར་ཡང་དག་གི་སྒྲ་མི་འཇུག་གོ།  ས་དང་པོ་ཡན་ཆད་ཀྱི་རྗེས་ཐོབ་ཀྱི་སྣང་བ་དེ་ཐམས་ཅད་ཡང་
དག་པའི་ཀུན་རྫོབ་ཅེས་བྱ་སྟེ།  སྣང་ཙམ་གཅིག་མ་འགགས་པས་ཀུན་རྫོབ་ཡིན་ལ་དེ་ཉིད་བརྫུན་པར་མངོན་སུམ་དུ་གཟིགས་ཤིང་།  དེ་ཉིད་ལམ་དུ་འགྲོ་བའི་ཕྱིར་ན་ཡང་དག་ཀུན་རྫོབ་ཡིན་ནོ་ཞེས་གསུངས་པ་ལ་ལྕེ་སྒོམ་གྱི་ཞལ་ནས་དེ་ཉིད་ཁོ་བོའི་
བློ་ལའང་འཐད་དེ།  དེ་ཅིའི་སྟེ་ཞེ་ན།  སྤྱིར་དམྱལ་བ་མནར་མེད་ནས་ས་བཅུའི་རྗེས་ཐོབ་མན་ཆད་ཀྱི་སྣང་ཚད་ཐམས་ཅད་ཀུན་རྫོབ་ཡིན་ལ།  དེའང་སོ་སོ་སྐྱེ་བོའི་བློ་ལ་སྣང་ཚད་ཐམས་ཅད་རང་གི་བློ་འཁྲུལ་པས་བསྐྱེད་པའི་སྣང་བ་ཡིན་ནོ། །དེའང་

སོ་སོ་སྐྱེ་བོ་གྲུབ་མཐས་བློ་མ་བསྒྱུར་བ་དང་།  ལས་དང་པོ་པ་ལ་སྣང་ཚད་ཙམ་ལོག་པའི་ཀུན་རྫོབ་ཡིན་ཏེ།  དེ་ལ་ལོག་པ་དང་ཡང་དག་པ་གཉིས་ཀྱི་སྒྲ་མི་འཇུག་གོ།  འོ་ན་སོ་སོ་སྐྱེ་བོའི་བློ་སྣང་ཀུན་རྫོབ་ལ་དབྱེ་བ་མེད་དམ་
སྙམ་ན།  དབྱེ་བ་ཡོད་དེ།  སྣང་ལ་དོན་བྱེད་ནུས་པ་དང་།  དོན་བྱེད་མི་ནུས་པ་གཉིས།  མིག་སྐྱོན་ཅན་གྱི་སྣང་བ་དང་།  སྐྱོན་མེད་ཀྱི་སྣང་བ་གཉིས་བརྟགས་པ་ཡུན་རིང་བ་དང་ཡུན་ཐུང་བ་གཉིས།  སྣང་བ་རང་ལོག་ཏུ་འགྲོ་བ་དང་།  རང་ལོག་ཏུ་མི་
འགྲོ་བ་གཉིས་ལ་སོགས་པའི་དབྱེ་བ་ཡོད་དེ།  དེ་ཐམས་ཅད་ལོག་པའི་ཀུན་རྫོབ་འབའ་ཞིག་ཡིན་པས་ཡང་དག་གི་སྒྲ་མི་འཇུག་གོ།  མོས་པས་སྤྱོད་པ་རྣམས་ལ་རྟོགས་པའི་རྩིས་ཟིན་པའི་དུས་ན་སྣང་བ་ཐམས་ཅད་ཡང་དག་ཀུན་རྫོབ་ཡིན་ལ་རྟོགས་
པའི་རྩིས་མ་ཟིན་པའི་དུས་ན་ལོག་པའི་ཀུན་རྫོབ་ཡིན།  ས་ཐོབ་ནས་སྣང་ཚད་ཡང་དག་ཀུན་རྫོབ་འབའ་ཞིག་ཡིན་པས་སོ། །འོ་ན་འཇིག་རྟེན་པའི་སྣང་བ་ཐམས་ཅད་བློ་འཁྲུལ་པས་བསྐྱེད་པ་ཡིན་ན།  ས་དང་པོ་ནས་ས་བཅུ་པའི་བར་དུ་རྗེས་
ཐོབ་ཀྱི་སྣང་བ་དེ་དག་གང་གིས་བསྐྱེད་ཅེ་ན།  དེ་ནི་སྔར་ཐོག་མ་མེད་པ་ནས་དངོས་པོར་འཛིན་པའི་བག་ཆགས་མཐུག་པོ་ཡོད་པ་རྣམས་ལམ་བསྒོམས་པའི་སྟོབས་ཀྱིས་དངོས་འཛིན་དང་དེ་ལས་བྱུང་བའི་ཉོན་མོངས་པ་མངོན་དུ་རྒྱུ་རྣམས་སྤངས་ཀྱང་། 
དེའི་བག་ཆགས་མ་སྤངས་པས་བག་ཆགས་ཀྱིས་བསྐྱེད་པ་སྟེ།  དཔེར་ན་གླ་རྩི་བསལ་ཀྱང་སྣོད་སྟོང་པ་ལ་གླ་རྩི་མནམ་པ་ལྟ་བུའོ། །བག་ཆགས་རྩད་ནས་སྤངས་པའི་སངས་རྒྱས་ལ་སྣང་བ་གང་ཡང་མེད་དེ།  དོན་དམ་སྤྲོས་བྲལ་འབའ་ཞིག་ཏུ་

གནས་པའོ། །སྔགས་ཀྱི་དབང་དུ་བྱས་ན་ཐ་མལ་གྱི་སྣོད་བཅུད་ལ་དངོས་པོར་ཞེན་པ་ནི་ལོག་པའི་ཀུན་རྫོབ་དེའི་གཉེན་པོར་སྣོད་བཅུད་ཐམས་ཅད་དག་པའི་ལྷ་དང་གཞལ་ཡས་ཁང་སྒྱུ་མ་ལྟ་བུར་བསྒྱུར་ནས་བསྒོམ་པ་ནི་ཡང་དག་ཀུན་རྫོབ་བོ། །ཞེས་བཤད་དེ།
འདི་ལ་དཔྱད་པ་ཅུང་ཟད་ཡོད་པ་ནི་འོག་ཏུ་དཔྱོད་དོ། །གསུམ་པ་ཐལ་འགྱུར་པའི་ལུགས་མཆོག་ཏུ་བསྒྲུབ་པ་ནི་དེ་ལྟར་རྣམ་གཞག་དུ་མ་སྣང་བའི་ནང་ནས་དཔལ་ལྡན་ཟླ་བས་འཇིག་རྟེན་ཉིད་ལ་ལྟོས་ནས་བདེན་མི་བདེན་ལ་ཡང་དག་དང་ལོག་པའི་
ཀུན་རྫོབ་ཀྱི་ཐ་སྙད་འཇོག་པ་འདི་ཉིད་འཐད་པར་མཐོང་སྟེ།  རྣམ་གཞག་གཞན་དག་ནི་ཕལ་ཆེར་ཡང་དག་ཀུན་རྫོབ་དང་།  ཡང་དག་པའི་གཞི་མཐུན་བཞེད་པར་སྣང་ལ་དེ་ལྟར་ན་ཡང་དག་དང་།  བདེན་པ་དང་།  མི་སླུ་བ་རྣམས་དོན་དམ་
བདེན་པའི་དོན་ཡིན་པར་ཐལ་བའི་སྐྱོན་ཡོད་པའི་ཕྱིར་དང་།  ཡང་དག་ཀུན་རྫོབ་ཅེས་པའི་ཚིག་ཟུར་གྱི་ཀུན་རྫོབ་ནི་བློ་ཀུན་རྫོབ་པ་མཐོང་བ་བརྫུན་པ་ལའང་གཉིས་སུ་ཕྱེ་བའི་དབང་པོ་གསལ་ལྡན་གྱི་ཤེས་པ་ལ་འཇོག་པའི་ཚེ་དེའི་ངོར་ཡང་དག་ཏུ་སྣང་
བ་ལ་ཡང་དག་ཏུ་འཇོག་པའི་ལུགས་མཆོག་ལ་ནི་སྐྱོན་དེ་དག་མི་གནས་པའི་ཕྱིར་རོ། །དེ་ལྟར་འཇིག་རྟེན་ཉིད་ལ་ལྟོས་ནས་བདེན་མི་བདེན་ལ་ཀུན་རྫོབ་གཉིས་སུ་བྱ་བ་ལ་དགོས་པ་ཁྱད་པར་ཅན་ཡང་གཉིས་ཏེ།  འཇིག་རྟེན་གྱི་མཐོང་བས་འཕགས་
པའི་གཟིགས་པ་ལ་མི་གནོད་པའི་དཔེ་གྲུབ་པ་ནི་སྔར་བཤད་ཟིན་ལ།  དགོས་པ་གཉིས་པ་ནི་འཇིག་རྟེན་ལྷན་སྐྱེས་ཀྱི་བློ་ངོར་བདེན་པའི་སྐྱེ་བ་སོགས་སྣང་ཡང་བདེན་པར་མེད་པའི་དཔེ་གྲུབ་པའི་ཆེད་དུ་ཡིན་ཏེ།  འདུས་བྱས་སྣང་ཡང་མི་བདེན་

པའི་དཔེར་སྒྱུ་མའི་དཔེ་བརྒྱད་ལ་སོགས་པ་བཀོད་པ་རྣམས་དང་ཕུང་པོ་ལྔ་བདེན་པར་མེད་པའི་དཔེར་དབུ་བ་རྡོས་པ་སོགས་བཀོད་པ་རྣམས་འཇིག་རྟེན་ཉིད་ལ་ལྟོས་ནས་ཀྱང་མི་བདེན་པར་གྲུབ་ཟིན་པ་
དེ་ཉིད་དཔེར་བཀོད་པ་འབའ་ཞིག་ཏུ་སྣང་བའི་ཕྱིར་རོ། །རང་རྒྱུད་པའི་ཀུན་རྫོབ་གཉིས་ཀྱི་ཁྱད་པར་སྣང་དུ་འདྲ་ཡང་དོན་བྱེད་དག །ཅེས་པ་མ་གཏོགས་གཞན་རྣམས་ལ་ཁྱད་པར་འདི་གཉིས་མི་འགྲུབ་པར་སྣང་ངོ་། །ཇོ་བོ་རྗེའི་བཞེད་
པའང་།  སྐབས་འདི་རང་རྒྱུད་པ་དང་མཐུན་པར་སྣང་མོད་ཀྱི་སློབ་དཔོན་ཟླ་བ་ནས་བརྒྱུད་པའི་བརྒྱུད་པ་གསུམ་པ་ཡིན་པ་དང་།  བདེན་གཉིས་ཉིད་ལས་ཀྱང་།  སྟོང་ཉིད་གང་གིས་རྟོགས་ཞེ་ན། །དེ་བཞིན་གཤེགས་པས་ལུང་བསྟན་ཅིང་། །
ཆོས་ཉིད་བདེན་པ་གཟིགས་པ་ཡི། །ཀླུ་སྒྲུབ་སློབ་མ་ཟླ་གྲགས་ཡིན། །དེ་ལས་བརྒྱུད་པའི་མན་ངག་གིས། །ཆོས་ཉིད་བདེན་པ་རྟོགས་པར་འགྱུར། །ཞེས་གསུངས་པས།  ཐལ་འགྱུར་བའི་ཁོངས་སུ་བགྲངས་པའོ། །གཉིས་པ་དོན་དམ་
བདེན་པའི་དབྱེ་བ་ནི་རང་གི་ངོ་བོ་ནམ་མཁའ་ལྟར་རོ་གཅིག་པས་རིགས་མི་འདྲ་བའི་དབྱེ་བ་མེད་ཀྱང་རང་རྒྱུད་པ་དག །ཡུལ་ཅན་གྱི་བློའི་སྒོ་ནས་རིགས་ཤེས་ཚད་མས་སྤྲོས་པ་བཀག་པའི་དོན་དམ་པ་དང་།  འཕགས་པའི་མཉམ་གཞག་
གིས་མྱོང་བ་མངོན་དུ་གྱུར་པའི་དོན་དམ་གཉིས་ལས་སྔ་མ་ནི་རྣམ་གྲངས་པ་དང་།  ཕྱི་མ་ནི་རྣམ་གྲངས་མ་ཡིན་པར་བཞེད་དོ། །ཡང་སྔོན་གྱི་མཁས་པ་ཁ་ཅིག །རང་བཞིན་གཤིས་ཀྱི་དོན་དམ་པ་དང་།  དེ་ཉིད་རྟོགས་པ་མངོན་དུ་གྱུར་

པའི་དོན་དམ་གཉིས།  ཡང་ཐོས་བསམ་གྱིས་སྒྲོ་འདོགས་ཆོད་པའི་དོན་དམ་པ་དང་།  རྣལ་འབྱོར་པས་ཉམས་སུ་མྱོང་བའི་དོན་དམ་པ་གཉིས།  ཡང་སོ་སོའི་སྐྱེ་བོས་དོན་སྤྱི་རྗེས་དཔག་གི་དོན་དམ་པ་དང་།  འཕགས་པ་རྣམས་ཀྱིས་དོན་རང་གི་མཚན་
ཉིད་མངོན་སུམ་གྱུར་པའི་དོན་དམ་པ་དང་གཉིས་སུ་ཞེས་བཞེད་དེ།  རྣམ་གྲངས་པ་དང་།  རྣམ་གྲངས་པ་མ་ཡིན་པའི་སྦྱོར་ཚུལ་ནི་སྔ་མ་དང་འདྲའོ། །ཇོ་བོའི་བདེན་གཉིས་ལས།  དམ་པའི་དོན་ནི་གཅིག་ཉིད་དེ། །གཞན་དག་རྣམ་པ་གཉིས་
སུ་འདོད། །ཅིར་ཡང་མ་གྲུབ་ཆོས་ཉིད་དེ། །གཉིས་དང་གསུམ་སོགས་ག་ལ་འགྱུར། །ཞེས་གསུངས་པ་འདི་སྔར་རབས་པ་རྣམས་ཀྱིས་རང་རྒྱུད་པས་སྔར་ལྟར་གྱི་དབྱེ་བ་གཉིས་སུ་འདོད་པ་འགོག་པའི་གཞུང་དུ་སྦྱོར་བར་སྣང་སྟེ།  རང་
རྒྱུད་པས་ཀྱང་རྣམ་གྲངས་པའི་དོན་དམ་བདེན་པ་མཚན་ཉིད་པར་མི་འདོད་པས་གཉིས་སུ་དབྱེ་བ་ཙམ་ལ་སྐྱོན་འདི་མི་འཇུག་མོད།  བདེན་པ་གཉིས་ཀྱིས་ཟླས་ཕྱེ་བའི་དོན་དམ་བདེན་པ་ལ་གཉིས་སུ་ཕྱེ་བ་རང་རྒྱུད་པའི་དགོངས་པ་ཡིན་ན་སྐྱོན་
འདི་འཇུག་པ་འདྲའོ། །ཐལ་འགྱུར་བས་ནི་སོ་སོ་སྐྱེ་བོས་གནས་ལུགས་དཔྱོད་པའི་རིགས་ཤེས་ཀྱིས་དོན་དམ་གཏན་ལ་ཕབ་པའི་ཚེ་འཕགས་པའི་གཟིགས་ངོའི་དོན་དམ་བདེན་པ་གཏན་ལ་ཕབ་པར་རློམ་ནས་དོན་དམ་བདེན་པ་རྟོགས་ཞེས་
པའི་ཐ་སྙད་བྱེད་ལ།  དེའི་ཚེ་དོན་དམ་པའི་མཚན་ཉིད་དང་དབྱེ་བ་སོགས་ནི་འཕགས་པའི་གཟིགས་ངོའི་དོན་དམ་བདེན་པ་མཚན་ཉིད་པར་རློམ་ནས་འཇོག་དགོས་པ་ལ་དགོངས་ནས་དབྱེ་བ་གཉིས་སུ་མ་མཛད་དོ། །འདི་དག་ལ་དགག་བྱའི་སྒོ་

ནས་གང་ཟག་གི་བདག་གིས་སྟོང་པའི་དོན་དམ་བདེན་པ་དང་ཆོས་ཀྱི་བདག་གིས་སྟོང་པའི་དོན་དམ་བདེན་པ་གཉིས་དང་།  ཆོས་ཅན་གྱི་སྒོ་ནས་ཆོས་ཅན་ཕྱིའི་དོན་དམ་བདེན་པ་སོགས་ཉི་ཤུར་དབྱེ་བའང་རུང་མོད་ཀྱི་དེ་
དག་གི་ཐ་སྙད་ནི་བདག་མེད་དང་སྟོང་ཉིད་ཀྱི་སྒོ་ནས་འཇོག་པར་སྣང་བས་དེའི་དབྱེ་བར་མ་བཤད་དོ། །གསུམ་པ་མཚོན་པར་བྱེད་པའི་མཚན་ཉིད་ལ་གསུམ་སྟེ།  རྒྱ་གར་མཁས་པའི་གཞུང་ལས་བཤད་པའི་ཚུལ།  བོད་ཀྱི་སྐྱེས་ཆེན་སྔ་མས་བཤད་
པའི་ཚུལ།  འཐད་པའི་ཕྱོགས་རྣམས་དགོངས་པ་གཅིག་ཏུ་བསྒྲུབ་པའོ། །དང་པོ་ལ་སློབ་དཔོན་ཟླ་བས་ནི་དོན་དམ་བདེན་པ་དང་།  ཀུན་རྫོབ་བདེན་པའི་མཚན་ཉིད་རིམ་པ་ལྟར་མཐོང་བ་ཡང་དག་པས་དངོས་པོའི་ངོ་བོ་རྙེད་པའི་རྙེད་ཡུལ་དང་། 
མཐོང་བ་བརྫུན་པས་དངོས་པོའི་ངོ་བོ་རྙེད་པའི་རྙེད་ཡུལ་དུ་བཞེད་དོ། །དེ་ལ་སྔ་མས་རྙེད་ཚུལ་ནི་དངོས་པོ་དེའི་ངོ་བོ་ཡོད་མེད་སོགས་སྤྲོས་པའི་མཐའ་ཅིར་ཡང་མ་མཐོང་པའམ།  མ་གཟིགས་པའམ།  མ་དམིགས་པ་ལ་དངོས་པོའི་ངོ་བོར་
རྙེད་ཅེས་ཐ་སྙད་བཏགས་པ་ཙམ་ཡིན་གྱི་དངོས་པོའི་ངོ་བོ་གྲུབ་པ་ཞིག་རྙེད་པ་མ་ཡིན་ཏེ།  འཕགས་པ་བདེན་པ་གཉིས་ལ་འཇུག་པ་ལས།  ལྷའི་བུ་གལ་ཏེ་དོན་དམ་པར་ན་དོན་དམ་པའི་བདེན་པ་ལུས་དང་།  ངག་དང་།  ཡིད་ཀྱི་ཡུལ་གྱི་རང་
བཞིན་དུ་གྱུར་པ་ནི་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ།  ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །ཞེས་དང་མདོ་ལས།  འགའ་ཡང་མཐོང་བ་མེད་པ་ནི། །དེ་ཁོ་ན་ཉིད་མཐོང་བའོ། །ཞེས་པ་འདི་དག་ཐལ་རང་

གཉིས་ཆར་གྱི་སྐྱེས་ཆེན་རྣམས་ཀྱིས་ཁུངས་སུ་དྲངས་ནས་དོན་དམ་པའི་བདེན་པ་སྤྲོས་པའི་མཐའ་གང་དུའང་མ་གྲུབ་པ་ལ་འཇོག་པར་མཛད་པའི་ཕྱིར་རོ། །ཡོད་མེད་སོགས་སྤྲོས་པའི་མཐའ་ཅིར་ཡང་མ་གྲུབ་པ་ནི་རིགས་ཤེས་ཚད་མའམ།
འཕགས་པའི་མཉམ་གཞག་གིས་དེ་ལས་གཞན་དུ་མཐོང་བར་བྱར་མེད་པས་ན་དང་པོ་ནས་དངོས་པོ་དེའི་རང་བཞིན་དུ་གནས་ཞེས་ཀྱང་བརྗོད་དེ།  མདོ་ལས་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་།  ཆོས་རྣམས་ཀྱི་ཆོས་
ཉིད་ནི་དེ་བཞིན་དུ་གནས་པའོ། །ཞེས་གསུངས་པ་ལྟར་རོ། །ཕྱི་མས་རྙེད་ཚུལ་ནི་དངོས་པོ་དེ་རང་བཞིན་གྱིས་མེད་ཀྱང་ཐོག་མ་མེད་པའི་བདེན་འཛིན་གྱི་བག་ཆགས་སམ་ཚེ་འདིར་གྲུབ་མཐའ་ངན་པ་ཐོས་པའི་རྐྱེན་གྱིས་ཡོད་མེད་སོགས་
ཀྱི་མཐའ་གང་རུང་གཅིག་བཟུང་ནས་དངོས་པོ་དེའི་ངོར་སྒྲོ་བཏགས་པས་ན་རྙེད་ཅེས་པའི་ཐ་སྙད་འཇོག་སྟེ།  མདོ་ལས།  རང་བཞིན་མེད་ལ་འཁྲུལ་པ་གང་། །དེ་ནི་ཡང་དག་ཀུན་རྫོབ་འདོད། །ཅེས་དང་།  བདེན་གཉིས་ལས།  
གང་ཞིག་གིས་སམ་གང་ཞིག་ལ། །ཡང་དག་སྒྲིབ་བྱེད་ཀུན་རྫོབ་འདོད། །ཅེས་པ་ལྟར་རོ། །དེས་ཅི་ལྟར་སྒྲོ་བཏགས་པ་ལྟར་གནས་ལུགས་ལ་དཔྱོད་པའི་རིགས་ཤེས་ཀྱི་བློ་འམ།  འཕགས་པའི་མཉམ་གཞག་གི་གཟིགས་ངོར་ཅུང་ཟད་
ཀྱང་མ་དམིགས་ཤིང་དེ་ལས་གཞན་པའི་དོན་དམིགས་པས་ན་བསླུ་བ་དང་བརྫུན་པ་དང་།  མི་བདེན་པ་ཞེས་བྱ་བར་འཇོག་སྟེ།  འཇུག་པར།  གང་ཕྱིར་དངོས་པོ་འདི་དག་རྣམ་དཔྱད་ན། །དེ་ཉིད་བདག་ཅན་དངོས་ལས་ཚུ་རོལ་ཏུ། །

གནས་རྙེད་མ་ཡིན་ཅེས་དང་།  བདེན་གཉིས་ལས།  རྣམ་པར་དཔྱོད་པར་བྱེད་ན་དོན། །གཞན་དུ་སོང་བས་གནོད་པར་འགྱུར། །ཞེས་གསུངས་པ་ལྟར་རོ། །དེས་ན་དངོས་པོ་ཐམས་ཅད་ཡུལ་ཅན་གྱི་བློས་གནས་
ཚུལ་དང་།  གནས་ཚུལ་མ་ཡིན་པ་གཉིས་གཟུང་བའི་ཆ་ནས་ངོ་བོ་གཉིས་ཉིད་འཛིན་ཞེས་པ་ཡིན་གྱི།  རང་གི་ངོ་བོའི་སྒོ་ནས་ངོ་བོ་གཉིས་འཛིན་པ་ནི་མ་ཡིན་ཏེ།  འཇུག་འགྲེལ་ལས།  དེ་ལ་དོན་དམ་པ་ནི་ཡང་དག་པར་གཟིགས་པ་རྣམས་ཀྱི་
ཡེ་ཤེས་ཀྱི་ཁྱད་པར་གྱི་ཡུལ་ཉིད་ཀྱིས་བདག་གི་རང་གི་ངོ་བོ་རྙེད་པ་ཡིན་གྱི་རང་གི་བདག་ཉིད་ཀྱིས་གྲུབ་པ་ནི་མ་ཡིན་ཏེ།  འདི་ནི་ངོ་བོ་གཅིག་ཡིན་ནོ། །གཞན་ནི་སོ་སོ་སྐྱེ་བོ་མ་རིག་པའི་རབ་རིབ་ཀྱི་ལིང་ཐོག་གིས་བློའི་མིག་མ་ལུས་པར་ཁེབས་
པ་རྣམས་ཀྱི་མཐོང་བ་བརྫུན་པའི་སྟོབས་ལས་བདག་གི་ཡོད་པ་རྙེད་པ་ཡིན་ཏེ།  བྱིས་པ་རྣམས་ཀྱིས་མཐོང་བའི་ཡུལ་དུ་གྱུར་པ་དེ་ལྟ་བུའི་རང་བཞིན་དུ་རང་གི་ངོ་བོས་གྲུབ་པ་ནི་མ་ཡིན་ནོ། །དེའི་ཕྱིར་དངོས་པོ་ཐམས་ཅད་རང་བཞིན་དེ་གཉིས་འཛིན་
པ་ཡིན་ནོ། །ཞེས་གསུངས་པས་སོ། །ཕྱིས་ཀྱི་དབུ་མ་སྨྲ་བར་རློམ་པ་དག    གཞུང་འདི་དག་གི་དོན་རིགས་ཤེས་ཚད་མས་རྙེད་པའི་རྙེད་དོན་དང་།  ཐ་སྙད་ཚད་མས་རྙེད་པའི་རྙེད་དོན་ཞེས་སྨྲ་བ་ནི་ལོག་པར་སྨྲ་བ་ཁོ་ན་སྟེ།  རིགས་ཤེས་
ཚད་མ་ནི་གཅིག་དུ་བྲལ་སོགས་དབུ་མའི་གཏན་ཚིགས་ཆེན་པོ་རྣམས་ལ་བརྟེན་པའི་རྗེས་དཔག་ཡིན་ལ་འདིའི་མཐོང་བ་ཡང་དག་པ་ནི་གཙོ་བོར་འཕགས་པའི་མཉམ་གཞག་ཡིན་ཅིང་།  རིགས་ཤེས་ཚད་མའང་དེའི་ཡུལ་གཏན་ལ་ཕབ་པའི་ཆ་ནས་

དེའི་ཁོངས་སུ་བསྡུ་བ་ཡིན་པའི་ཕྱིར་ཏེ།  སྔར་དྲངས་པའི་འགྲེལ་པ་ལས་ཀྱང་ཡང་དག་པར་གཟིགས་པ་རྣམས་ཀྱི་ཡེ་ཤེས་ཀྱི་ཁྱད་པར་ཞེས་དང་།  དེ་བཞིན་དྲི་མེད་ཡེ་ཤེས་སྤངས་པའི་བློས། །དྲི་མེད་བློ་ལ་གནོད་པ་ཡོད་མ་ཡིན། །ཞེས་པའི་
འགྲེལ་པར།  ཟག་པ་མེད་པའི་ཡེ་ཤེས་དང་བྲལ་བ་སོ་སོའི་སྐྱེ་བོ་རྣམས་ཀྱི་ཤེས་པས་ཀྱང་།  གཟིགས་པ་ཟག་པ་མེད་པ་ལ་གནོད་པ་མ་ཡིན་པས་རྣམ་པ་དེ་ལྟ་བུའི་ཡུལ་ལ་འཇིག་རྟེན་གྱིས་གནོད་པ་མ་ཡིན་ནོ། །ཞེས་གསུངས་པས་སོ། །འདི་
དག་ཀྱང་ཐལ་འགྱུར་བས་རྟོགས་པ་དོན་དམ་བདེན་པ་མཚན་ཉིད་པ་འཕགས་པའི་མཉམ་གཞག་གི་གཟིགས་ངོའི་སྤྲོས་པ་མཐའ་དག་དང་བྲལ་བ་དེ་ཉིད་སོ་སོ་སྐྱེ་བོས་གཏན་ལ་ཕབ་པའི་ཚེ་བློ་ངོར་དངོས་སུ་སྣང་བ་རྟོགས་པ་དོན་དམ་བདེན་པ་མ་
ཡིན་ཀྱང་དེར་རློམ་ནས་མཚན་ཉིད་སོགས་ཀྱིས་རྣམ་གཞག་བྱེད་པའི་དོན་མ་རྟོགས་པར་ཟད་དོ། །མཐོང་བ་བརྫུན་པ་ཐམས་ཅད་ཐ་སྙད་པའི་ཚད་མ་འདོད་པའང་ཤིན་ཏུ་འཁྲུལ་ཏེ།  ཐ་སྙད་པའི་ཚད་མ་རྩོད་ཟློག་དང་ཚིག་གསལ་ལས་
གསུངས་པ་ལྟར་འཇིག་རྟེན་ན་གྲགས་པའི་ཚད་མ་བཞི་གང་རུང་ཡིན་དགོས་ལ་མཐོང་བ་བརྫུན་པ་ཐམས་ཅད་དེ་ཡིན་ན།  དབང་པོ་སྐྱོན་ལྡན་གྱི་ཤེས་པ་རྣམས་ཀྱང་དེར་ཐལ་བའི་ཕྱིར་རོ། །གཞན་ཡང་ཟླ་གཉིས་དང་གྲངས་ཅན་གྱིས་བརྟགས་
པའི་གཙོ་བོ་སོགས་འཇིག་རྟེན་གྱི་ཀུན་རྫོབ་ཏུ་ཡོད་པར་འགྱུར་ཏེ།  ཡུལ་ཅན་དེ་དག་ཐ་སྙད་པའི་ཚད་མ་ཡིན་པའི་ཕྱིར།  འདོད་ན་མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །ཞེས་པའི་འགྲེལ་པར།  དེའི་ཕྱིར་འདི་དག་གིས་གང་བརྟགས་

པ་ཡོན་ཏན་གསུམ་ལ་སོགས་པ་དེ་དག་ནི་འཇིག་རྟེན་གྱི་ཀུན་རྫོབ་ཏུའང་ཡོད་པ་མ་ཡིན་ནོ། །ཞེས་གསུངས་པ་དང་འགལ་ལོ། །སློབ་དཔོན་ཡེ་ཤེས་སྙིང་པོས་ནི་བདེན་གཉིས་ལས།  ཇི་ལྟར་སྣང་བ་འདི་ཁོ་ན། །ཀུན་རྫོབ་
གཞན་ནི་གཅིག་ཤོས་ཡིན། །ཞེས་མཚན་གཞི་དང་།  བསླུ་བ་མེད་པས་རིགས་པ་ནི། །དོན་དམ་ཡིན་ཏེ་ཀུན་རྫོབ་མིན། །དེ་ལྟར་མི་སླུ་མིན་ཕྱིར་ཏེ། །ཇི་ལྟར་སྣང་བ་དེ་ཉིད་བདེན། །ཞེས་མཚན་ཉིད་གསུངས་སོ། །དེའི་དོན་བདེན་པ་གཉིས་
སུ་ཕྱེ་བའི་ཚེ་ཀུན་རྫོབ་ཡུལ་ཅན་དུ་བྱས་ནས་དེའི་ངོར་བདེན་པ་ཞེས་འཇོག་པ་ལྟར་དོན་དམ་ཡང་ཡུལ་ཅན་དུ་བྱས་ནས་དེའི་ངོར་བདེན་པ་ཞེས་འཇོག་དགོས་པས་དེའི་ཚེ་ཡུལ་ཅན་གྱི་དོན་དམ་ནི་གནས་ལུགས་ལ་དཔྱོད་པའི་རིགས་ཤེས་རྗེས་དཔག་
ཡིན་པས་དེའི་ངོར་མི་སླུ་བ་ནི་རེ་ཞིག་བདེན་པ་གཉིས་སུ་ཕྱེ་བའི་སྐབས་ཀྱི་དོན་དམ་བདེན་པ་ཡིན་ཏེ།  ཡུལ་ཅན་ལ་དོན་དམ་དང་།  ཡུལ་ལ་བདེན་པའི་སྒྲ་དོན་ཚང་བའི་ཕྱིར་སྙམ་དུ་དགོངས་ཏེ།  སྔར་གྱི་གཞུང་དེའི་འགྲེལ་པར་རིགས་པའི་སྟོབས་
ཀྱིས་དོན་ལ་ངེས་པ་ནི་བསླུ་བར་མི་འགྱུར་ཏེ།  དེའི་ཕྱིར་ཚུལ་གསུམ་པའི་རྟགས་ཀྱིས་བསྐྱེད་པའི་རྟོགས་པ་གང་ཡིན་པ་དེ་ནི་དམ་པ་ཡང་ཡིན་ལ།  དོན་ཡང་ཡིན་པས་དོན་དམ་པའོ། །དེས་གཏན་ལ་ཕབ་པའི་དོན་ཀྱང་དོན་དམ་པ་སྟེ།  མངོན་
སུམ་ལ་སོགས་པ་བཞིན་དུ་བརྗོད་དོ། །ཞེས་གསུངས་པས་སོ། །འདི་ནི་རྣམ་གྲངས་པའི་དོན་དམ་བདེན་པ་ཡིན་ལ།  རྣམ་གྲངས་པ་མ་ཡིན་པ་ནི་གཉིས་སྣང་དང་བཅས་པའི་བློའི་ཡུལ་ལས་འདས་པའི་སྤྲོས་བྲལ་ཏེ།  བདེན་གཉིས་ལས།

  ཡོད་མེད་དངོས་པོ་མཁྱེན་པ་པོ། །ཀུན་མཁྱེན་པས་ཀྱང་གང་མ་གཟིགས། །དེ་ཡི་དངོས་པོ་ཅི་འདྲ་ཞིག །ཤིན་ཏུ་ཞིབ་པའི་ལྟ་བས་དཔྱོད། །ཅེས་དང་འགྲེལ་པར་མདོ་ཁུངས་སུ་མཛད་པ་ནི།  དེ་ལ་ཀུན་རྫོབ་ཀྱི་བདེན་པ་གང་ཞེ་ན།  ཇི་སྙེད་
འཇིག་རྟེན་གྱི་ཐ་སྙད་གདགས་པ་དང་།  ཡི་གེ་དང་།  སྐད་དང་།  བརྡ་བསྟན་པ་དག་གོ།  དོན་དམ་པའི་བདེན་པ་ནི་གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་གསུངས་པ་དྲངས་ཤིང་།  དེའི་དོན་འཇིག་རྟེན་
གྱི་ཐ་སྙད་གདགས་པ་ནི་ཤེས་པ་དང་།  ཤེས་བྱའི་མཚན་ཉིད།  ཡི་གེ་ཞེས་པ་མན་ཆད་ཀྱིས་བརྗོད་བྱ་རྗོད་བྱེད་ཀྱི་མཚན་ཉིད་བསྟན་པ་དང་།  གང་ལ་སེམས་ཀྱི་རྒྱུ་བ་ཡང་མེད་པའི་དོན་རྟོག་པའི་སེམས་ཀྱི་རྒྱུ་བ་མེད་པ་ལ་བྱེད་
ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་པ་དང་ཟློས་པའི་སྐྱོན་ཡོད་པས་ཐམས་ཅད་མཁྱེན་པའི་ཡེ་ཤེས་ཀྱི་བར་གྱི་ཡུལ་ལས་ཀྱང་འདས་པ་ལ་འཇོག་ཚུལ་ཞིབ་ཏུ་བཤད་པས་སོ། །བདེན་གཉིས་སྟོན་པའི་མདོ་འདི་རྒྱན་གྱི་འགྲེལ་པར་བློ་གྲོས་མི་
ཟད་པའི་མདོ་ལས་ཞེས་ཁུངས་སུ་མཛད་ཅིང་སློབ་དཔོན་ཟླ་བའི་འགྲེལ་པ་རྣམས་ལས་ཀྱང་ཡང་ཡང་དྲངས་པས་ཐལ་རང་གི་སྐྱེས་ཆེན་རྣམས་དོན་དམ་བདེན་པ་མཚན་ཉིད་པའི་ངོས་འཛིན་ལ་མི་འདྲ་བའི་ཁྱད་པར་མེད་པར་མཐོང་ངོ་། །དེས་ན་སློབ་
དཔོན་འདིའི་ལུགས་ཀྱི་བདེན་གཉིས་ཀྱི་མཚན་ཉིད་རིམ་པ་ལྟར།  གནས་ཚུལ་དཔྱོད་པའི་བློ་ངོར་བདེན་པའམ།  གཉིས་སྣང་དང་བཅས་པའི་བློའི་ཡུལ་ལས་འདས་པའི་སྤྲོས་བྲལ་གང་རུང་གིས་བསྡུས་པ་དང་།  མཐར་ཐུག་དཔྱོད་པའི་རིགས་ཤེས་

ལས་གཞན་པའི་གཉིས་སྣང་དང་བཅས་པའི་བློ་ངོར་བདེན་པའི་བདེན་པ་གཉིས་སུ་ཕྱེ་བའི་དོན་དམ་བདེན་པ་ལ་རྣམ་གྲངས་དང་རྣམ་གྲངས་མ་ཡིན་པ་གཉིས་ཡོད་པས་དེ་ལ་དོན་དམ་བདེན་པ་མཚན་ཉིད་པས་མ་ཁྱབ་པ་ནི་
སློབ་དཔོན་འདིའི་ལུགས་སུ་སྣང་བས་ཇོ་བོ་རྗེས་སྐྱོན་བརྗོད་པའང་འདི་ལ་དམིགས་པ་འདྲའོ། །སློབ་དཔོན་ཞི་བ་འཚོས་ཀྱང་འདིའི་ལུགས་ཅི་ལྟ་བ་བཞིན་བཞེད་པར་སྣང་སྟེ།  རྒྱན་ལས་སྐྱེ་བ་མེད་པ་ལ་སོགས་པའང་ཡང་དག་པའི་ཀུན་རྫོབ་
ཏུ་གཏོགས་པ་ཡིན་དུ་ཟིན་ཀྱང་།  དམ་པའི་དོན་དང་མཐུན་པའི་ཕྱིར། །འདི་ནི་དམ་པའི་དོན་ཞེས་བྱ། །ཡང་དག་ཏུ་ན་སྤྲོས་པ་ཡི། །ཚོགས་རྣམས་ཀུན་ལས་དེ་གྲོལ་ཡིན། །དོན་དམ་པ་ནི་དངོས་པོ་དང་དངོས་པོ་མེད་པ་དང་།  སྐྱེ་བ་དང་མི་
སྐྱེ་བ་དང་།  སྟོང་པ་དང་མི་སྟོང་པ་ལ་སོགས་པ་སྤྲོས་པའི་དྲྭ་བ་མཐའ་དག་སྤོང་བའོ། །སྐྱེ་བ་མེད་པ་ལ་སོགས་པ་ནི་དེ་ལ་འཇུག་པ་དང་མཐུན་པའི་ཕྱིར།  དོན་དམ་པ་ཞེས་ཉེ་བར་འཇོག་གོ་ཞེས་གསུངས་པས་སོ། །སློབ་དཔོན་ཀ་མ་ལ་ཤཱི་
ལས་ནི།  བློ་མ་འཁྲུལ་པས་བཞག་པའི་དངོས་པོའི་ངོ་བོ་དང་།  བློ་འཁྲུལ་པས་བཞག་པའི་དངོས་པོའི་ངོ་བོ་གཉིས་ལ་བཞེད་དེ།  དབུ་མ་སྣང་བ་ལས།  སྒྱུ་མའི་སྐྱེས་བུ་ལ་སོགས་པ་བཞིན་དུ་དངོས་པོ་ཐམས་ཅད་ལ་རྣམ་པར་ཤེས་པ་འཁྲུལ་བ་
དང་།  མ་འཁྲུལ་པས་རྣམ་པར་བཞག་པའི་ངོ་བོ་ཉིད་ཀྱིས་གོ་རིམ་བཞིན་དུ་བདེན་པ་གཉིས་རྣམ་པར་དབྱེ་བ་རྣམ་པར་བཞག་སྟེ།  འདི་ལྟར་སྒྱུ་མའི་སྐྱེས་བུ་ལ་འཁྲུལ་བའི་རྣམ་པར་ཤེས་པ་དང་ལྡན་པའི་མི་དག་གིས་བཞག་པའི་ངོ་བོ་ཇི་ལྟ་བ་བཞིན་དུ་

དངོས་པོ་ཐམས་ཅད་ལ་བརྫུན་པའི་རྣམ་པ་ཅན་གྱི་ཤེས་པས་སྒྲོ་བཏགས་པའི་ངོ་བོ་གང་ཡིན་པ་དེ་ནི་ཀུན་རྫོབ་ཀྱི་བདེན་པའོ། །ཞེས་ཐ་སྙད་གདགས་ལ་སྒྱུ་མའི་སྐྱེས་བུ་ལ་སོགས་པ་དེ་ཉིད་ལ་རྣམ་པར་ཤེས་པ་མ་འཁྲུལ་བ་ཅན་དག་གིས་བཞག་པའི་
ངོ་བོ་ཇི་ལྟ་བ་དེ་བཞིན་དུ་དངོས་པོ་ཐམས་ཅད་ལ་ཡང་དག་པའི་ཚད་མས་ཡོངས་སུ་གཏན་ལ་ཕབ་པའི་ངོ་བོ་གང་ཡིན་པ་དེ་ནི་དོན་དམ་པའི་བདེན་པ་ཡིན་ནོ། །ཞེས་གསུངས་པས་སོ། །བློ་མ་འཁྲུལ་བ་ནི་རིགས་ཤེས་ཚད་མ་ནས་བཟུང་སྟེ་འཕགས་
པའི་མཉམ་གཞག་གི་བར་ལ་བཞེད་པར་སྣང་སྟེ།  སྔར་སྒྲ་དོན་གྱི་སྐབས་སུ་དྲངས་པའི་ལུང་ལས་ཤེས་སོ། །སློབ་དཔོན་ལེགས་ལྡན་བྱེད་ཀྱི་དགོངས་པ་ལ།  མཚན་ཉིད་འདི་དང་འདྲ་བར་འཇོག་ཏུ་རུང་བར་སྣང་ཞིང་།  ཡུལ་ཅན་གྱི་བློ་དོན་
དམ་པ་ནི་འཕགས་པའི་མཉམ་གཞག་དང་།  དེས་དྲངས་པའི་རྗེས་ཐོབ་གཉིས་ལ་བཞེད་དེ།  དེའང་སྔར་སྒྲ་དོན་གྱི་སྐབས་སུ་དྲངས་པའི་ལུང་ལས་ཤེས་སོ། །གཉིས་པ་ནི་རྔོག་ལོས།  ཀུན་རྫོབ་བདེན་པ་དང་།  དོན་དམ་བདེན་པའི་མཚན་
ཉིད་རིམ་པ་ལྟར།  བློའི་དམིགས་པའམ་ཇི་ལྟར་སྣང་བ་དང་།  ཅི་ལྟར་ཡང་མ་ཡིན་པ་ཞེས་བཞེད་པ་ལ་གཙང་ནག་པས་ཀུན་རྫོབ་བདེན་པའི་མཚན་ཉིད་དེ།  ཤེས་བྱ་དང་གཟུང་བྱའི་ལྡོག་པར་འགྱུར་བ་དང་།  དངོས་པོ་ལ་དེ་དག་གིས་ཁྱབ་
པར་མངོན་སུམ་ཉིད་ཀྱིས་གྲུབ་པས་དོན་དམ་པའི་བདེན་པར་ལོག་པར་རྟོག་པར་མི་སྲིད་པར་འགྱུར་བའི་ཕྱིར་དང་།  ཅིར་ཡང་མ་ཡིན་པའི་དོན་མཚན་ཉིད་ཅི་ཡང་མ་གྲུབ་པ་ཡིན་ན་མེད་པའི་ཕྱོགས་སུ་འགྱུར་ལ་སྤྲོས་པ་དགག་པ་ལྷུར་བྱས་ཏེ་ཆོས་ཅིར་

ཡང་མ་གྲུབ་པ་ཞིག །མཚན་ཉིད་དུ་བརྗོད་ནའང་མི་རུང་སྟེ།  སྣང་བ་དེ་དང་དངོས་འགལ་གྱི་ཆོས་ཙམ་དུ་མངོན་སུམ་གྱིས་གྲུབ་པས་དོན་དམ་པའི་དངོས་པོ་རྣམ་བཅད་ལ་ཁེགས་པར་ཐལ་བ་དང་།  མཚོན་བྱའི་དོན་
ཆོས་སུའང་མི་གནས་པས་མཚན་ཉིད་དུ་འགལ་བའི་ཕྱིར་རོ། །ཞེས་དགག་པ་མཛད་ནས་རང་ལུགས་ལ་ཀུན་རྫོབ་བདེན་པའི་མཚན་ཉིད་གང་ལ་ཞེན་ནས་འཆིང་བར་འགྱུར་བ་ཐ་སྙད་པའི་ཡུལ་དུ་གྱུར་པའི་བཅོས་མ་ཞེས།  ངོ་བོ་དང་།  བྱེད་པ་
དང་།  ཡུལ་ཅན་གྱི་ཁྱད་པར་གསུམ་པ༷ར་གསུངས་ལ།  རིགས་མི་མཐུན་གཅོད་པའི་དབང་དུ་བྱས་ནས་ཐ་སྙད་པའི་བློ་ངོར་རྙེད་པ་ཉིད་དོ། །དོན་དམ་བདེན་པའི་མཚན་ཉིད་གང་ཞིག་རྟོགས་པས་ལུས་ཅན་རྣམས་གྲོལ་བར་འགྱུར་བ་ཆོས་རྣམས་
ཀྱི་རང་བཞིན་རིགས་པས་གནས་པ་ཞེས་ཁྱད་པར་གསུམ་ལྡན་དུ་མངོན་ཏེ།  དེ་ཡང་རིགས་མི་མཐུན་ནི་རང་ལྡོག་རིགས་པས་རྙེད་པ་ཉིད་ཀྱིས་ཆོག་མོད་ཀྱི་ཆོས་གསུམ་ཚོགས་པ་ལ་བརྡ་སྦྱར་བའང་རུང་ངོ་། །འོ་ན་མཚན་ཉིད་དེ་ལྟར་དངོས་པོར་
སྨྲ་བ་རྣམས་ཀྱང་འདོད་པས་དེ་དང་རྩོད་པ་མེད་པར་འགྱུར་རོ་ཞེ་ན།  མཚན་ཉིད་མཐུན་ཡང་དེ་གང་ལ་ལྡན་པའི་མཚན་གཞི་ལ་རྩོད་པར་འཐད་དེ།  མཚན་གཞི་མི་མཐུན་པའི་ཕྱིར་རོ། །དེས་ན་རྩ་ཤེར་ལས།  གཞན་ལས་ཤེས་མིན་ཞི་བ་དང་། །ཞེས་
སོགས་དང་།  ཡུམ་ལས།  དོན་དམ་པ་ནི་མཚན་ཉིད་ཐམས་ཅད་ལོག་པ་ཞེས་སོགས་འབྱུང་བ་ནི་ལོག་རྟོག་ཟློག་པའི་ཕྱིར།  གཞན་དང་མི་མཐུན་པའི་མཚན་གཞི་ལྷུར་བྱས་ནས་བསྟན་པར་ཟད་དོ་ཞེས་བཞེད་དོ། །འོན་ཀྱང་འདི་ལའང་ཀུན་

རྫོབ་བདེན་པའི་མཚན་ཉིད་དེས་ལོག་པའི་ཀུན་རྫོབ་ལ་མ་ཁྱབ་པ་དང་།  དོན་དམ་བདེན་པའི་མཚན་ཉིད་ལ་རིགས་པས་རྙེད་པ་ཞེས་སྦྱར་བས་འཕགས་པའི་མཉམ་གཞག་གི་གཟིགས་ངོའི་སྤྲོས་བྲལ་ལ་མ་ཁྱབ་པའི་སྐྱོན་གནས་སོ། །ཁྱུང་རིན་ཆེན་གྲགས་
ཀྱིས།  ཀུན་རྫོབ་བདེན་པའི་མཚན་ཉིད།  ཤེས་བྱའམ།  གཞལ་བྱའམ།  བརྗོད་བྱ་ཙམ་ཡིན་ལ།  དོན་དམ་བདེན་པའི་མཚན་ཉིད་ཤེས་བརྗོད་གཞལ་བྱ་ཐམས་ཅད་ལས་འདས་པའོ། །ཞེས་བཞེད་ལ།  རྨ་བྱས་དེ་ལྟར་ན་དངོས་པོ་རྣམས་ལ་
དོན་དམ་བདེན་པར་ལོག་རྟོག་མི་སྲིད་པར་འགྱུར་ཏེ།  ཀུན་རྫོབ་ཀྱི་བདེན་པའི་དོན་ཤེས་བརྗོད་གཞལ་བྱ་ཙམ་དུ་འཇིག་རྟེན་གྱི་མངོན་སུམ་ཉིད་ཀྱིས་གྲུབ་པའི་ཕྱིར་རོ། །དེ་ཉིད་ཀྱི་ཕྱིར་ན་དངོས་པོ་རྣམས་དེ་ཁོ་ན་ཉིད་དུ་བདེན་པར་ཡོད་པའི་ལོག་
རྟོག་འགོག་པའི་རིགས་ཤེས་དོན་མེད་པར་འགྱུར་ལ་དེ་བཞིན་དུ་དངོས་པོ་རྣམས་ཀུན་རྫོབ་ཏུ་སྨྲས་པས་ཤེས་བརྗོད་གཞལ་བྱ་ཙམ་དུ་སྨྲས་པར་འགྱུར་ཞིང་།  དོན་དམ་མ་ཡིན་པར་སྨྲས་པས་ཤེས་བརྗོད་གཞལ་བྱ་ལས་འདས་པ་མ་ཡིན་པར་སྨྲས་པར་
འགྱུར་ལ་དེ་ལྟར་ན་དངོས་པོར་སྨྲ་བ་རྣམས་དང་མི་མཐུན་པ་མེད་པར་འགྱུར་རོ། །ཞེས་དགག་པ་མཛད་ནས་རང་ལུགས་ལ་ཐ་སྙད་པའི་བློ་འཁྲུལ་པའི་ཡུལ་དུ་བདེན་པ་དང་།  བློ་མ་འཁྲུལ་པའི་ཡུལ་དུ་བདེན་པ་སྟེ།  འཕགས་པའི་མཉམ་
གཞག་མ་འཁྲུལ་པའི་ཡུལ་ལམ་མཐར་ཐུག་དཔྱོད་པའི་རིགས་ཤེས་ཀྱི་ཡུལ་དུ་བདེན་པའོ་ཞེས་བཞེད་དོ། །འདི་ལའང་དབང་པོ་སྐྱོན་ལྡན་གྱི་ཤེས་པ་རྣམས་ཐ་སྙད་པའི་བློར་ཁས་བླངས་པར་སྣང་བས་དེའི་ཡུལ་རྣམས་འཇིག་རྟེན་གྱི་ཐ་སྙད་དུ་གྲུབ་

པར་ཐལ་བའི་སྐྱོན་ཡོད་དོ། །དཔལ་ལྡན་ས་སྐྱ་པཎྜི་ཏའི་བཞེད་པས་མཚན་ཉིད་རིམ་བཞིན་མ་དཔྱད་པའི་བློ་ངོར་གྲུབ་པ་དང་།  དཔྱད་པའི་བློ་ངོར་མ་གྲུབ་པ་ཞེས་གསུངས་པ་ནི་འཕགས་པའི་མཉམ་གཞག་གི་གཟིགས་ངོའི་
སྤྲོས་བྲལ་དེ་ཉིད་སྤྲོས་པ་ཐམས་ཅད་ལས་འདས་པས་རང་གི་ངོ་བོ་མཚན་ཉིད་གང་གིས་ཀྱང་མཚོན་པ་མི་ནུས་ཀྱང་སོ་སོ་སྐྱེ་བོའི་རྟོག་བཅས་ཀྱི་བློ་ངོར་དཔྱད་པའི་ཚེ་མཐའ་གང་དུའང་མ་གྲུབ་པ་དེས་སྤྲོས་བྲལ་མཚན་ཉིད་པ་དེ་མཚོན་པར་རློམ་ཞེས་པའི་
དོན་ཏེ།  ཇོ་བོ་རྗེས།  བསྟན་པའི་ཚིག་གི་སྦྱོར་བ་ཡིས། །སྐྱེ་མེད་འགག་མེད་སོགས་པས་མཚོན། །ཞེས་གསུངས་པ་དང་མཐུན་ནོ། །འདིའི་དོན་དེ་ལྟར་ཡིན་གྱི་སྒྲ་ཇི་བཞིན་པ་ཡིན་ན་ཀུན་རྫོབ་བདེན་པ་ཐམས་ཅད་དང་།  རི་བོང་གི་རྭ་ཡང་
དོན་དམ་བདེན་པར་ཐལ་བ་དང་།  དཔྱད་པའི་བློ་ངོར་མ་གྲུབ་པ་ཙམ་གྱི་མེད་དགག་ལ་དགོངས་ན་ནི།  ཐལ་རང་གི་སྐྱེས་ཆེན་ཐམས་ཅད་དང་།  བདག་ཉིད་ཆེན་པོ་འདིས་ཀྱང་ཀུན་རྫོབ་བདེན་པར་བཞེད་པས་ཀྱང་དེ་དོན་དམ་བདེན་པའི་མཚན་ཉིད་དུ་
འཇོག་པ་མི་སྲིད་དོ། །དེས་ན་འདིའི་དགོངས་པ་ནི་མ་དཔྱད་པའི་བློ་ངོར་གྲུབ་པས་དེའི་ངོར་བདེན་པ་ཞེས་དང་།  དཔྱད་པའི་བློ་ངོར་མ་གྲུབ་པའི་ཆ་ནས་མི་སླུ་བའི་བདེན་པར་འཇོག་པ་ཞེས་པའོ། །གསུམ་པ་ནི་སྤྱིར་བདེན་གཉིས་ཡུལ་ཅན་གྱི་བློ་
རྨོངས་མ་རྨོངས་སམ་བརྫུན་པ་མཐོང་བ་དང་།  ཡང་དག་མཐོང་བའམ།  འཁྲུལ་མ་འཁྲུལ་གྱི་སྒོ་ནས་འཇོག་དགོས་པས་ཡུལ་ཅན་གྱི་བློའི་སྒོ་ནས་འཇོག་པ་ནི་རྒྱ་གར་གྱི་ཐལ་རང་ཐམས་ཅད་མཐུན་པར་སྣང་ལ་འོན་ཀྱང་རང་རྒྱུད་པ་དག་ནི་བདེན་

པ་གཉིས་སུ་ཕྱེ་བའི་དོན་དམ་བདེན་པ་ལ་གནས་ལུགས་དཔྱོད་པའི་རིགས་ཤེས་ཀྱིས་གཏན་ལ་ཕབ་ཅིང་སྒྲས་བསྟན་པའི་བསྟན་པ་དོན་དམ་དང་།  འཕགས་པའི་མཉམ་གཞག་གི་གཟིགས་པའི་ངོར་སྤྲོས་པ་ཐམས་ཅད་དང་བྲལ་བའི་རྟོགས་པ་དོན་དམ་
གཉིས་ཡོད་པར་དགོངས་ནས་ཡུལ་ཅན་མ་འཁྲུལ་བ་ལའང་དེ་གཉིས་སུ་ཡོད་པར་འདོད་པ་ནི་རློམ་ཚོད་དང་སོང་ཚོད་བསྲེས་ནས་མཚན་ཉིད་འཇོག་པར་སྣང་བས་གཞན་སེལ་གྱི་གནད་དང་སྦྱར་ན་ཅུང་ཟད་མི་བདེ་སྟེ་དཔེར་ན་གཟུགས་ཀྱི་སྐྱེ་མཆེད་ཀྱི་
མཚན་ཉིད་མིག་ཤེས་ཀྱི་ཡུལ་དུ་གྱུར་པ་ཞེས་འཇོག་པའི་ཚེ་རློམ་ཚོད་མིག་ཤེས་ཀྱི་ཡུལ་དུ་གྱུར་པའི་གཟུགས་རང་མཚན་པ་དང་།  སོང་ཚོད་རྟོག་པའི་ཡུལ་དུ་གྱུར་པའི་གཟུགས་ཀྱི་དོན་སྤྱི་གཉིས་གཅིག་ཏུ་བསྲེས་ཏེ།  མཚོན་བྱ་ལ་དེ་གཉིས་ཡོད་པར་སྨྲ་བ་དང་
འདྲའམ་སྙམ་མོ། །འོན་ཀྱང་མ་རྟོགས་པའི་དབང་གིས་སྐྱེས་ཆེན་གོང་མ་ལ་དགག་པར་བརྗོད་པའི་ཆ་སྣང་ན་བཟོད་པར་མཛོད་ཅིག །དཔལ་ལྡན་ཟླ་བ་དང་ཇོ་བོ་རྗེ་གཉིས་ནི།  དོན་དམ་བདེན་པའི་ཡུལ་ཅན་མ་འཁྲུལ་པ་ནི་འཕགས་པའི་མཉམ་
གཞག་ཁོ་ན་ལ་བྱས་ནས།  དེའི་ངོར་མི་སླུ་བ་དོན་དམ་བདེན་པ་ཡིན་ནོ་ཞེས་སོ་སོ་སྐྱེ་བོའི་རིགས་ཤེས་ཀྱིས་རྣམ་པར་དཔྱད་ནས་གཏན་ལ་འབེབས་པ་ཡིན་པས་ན་མཚན་ཉིད་འཇོག་པའི་ཚེ་ཡུལ་ཅན་མ་འཁྲུལ་བ་ནི་འཕགས་པའི་མཉམ་གཞག་ཁོ་ནར་རློམ་
ཡང་།  རིགས་ཤེས་ཚད་མ་ནི་དེའི་ཁོངས་སུ་གཏོགས་པའོ། །ས་སྐྱ་པཎྜི་ཏའི་དགོངས་པའང་འདི་དང་མཐུན་ཏེ།  དཔྱད་པའི་བློ་ངོར་མ་གྲུབ་པ་ཞེས་པས་དཔྱད་པའི་བློ་དེ་རྟོགས་པ་དོན་དམ་གྱི་ཡུལ་ཅན་དུ་མི་བཞེད་པའི་ཕྱིར་ཏེ།  གཞན་དུ་ན་དཔྱད་

པའི་བློ་ངོར་གྲུབ་པ་ཞེས་པའམ། དེའི་ངོར་བདེན་པ་ཞེས་འཇོག་དགོས་པའི་ཕྱིར་རོ། །བཞི་པ་མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་ལ་གཉིས་ཏེ།  དངོས་པོར་སྨྲ་བའི་བདེན་གཉིས་བསྒྲུབ་ཚུལ་དགག་པ་དང་། 
དབུ་མ་པའི་བདེན་གཉིས་བསྒྲུབ་ཚུལ་གཞག་པའོ། །དང་པོ་ནི།  བདེན་པ་གཉིས་ཀྱི་སྒོ་ནས་ཤེས་བྱའི་གནས་ལུགས་འབྱེད་པ་ནི་སངས་རྒྱས་བཅོམ་ལྡན་འདས་ཀྱི་གསུང་རབ་ལ་འཇུག་པའི་སྒོ་ཐུན་མོང་མ་ཡིན་པ་ཡིན་པས་ཕྱི་རོལ་པ་དག་ནི་དེ་
གཉིས་ཀྱི་དོན་དང་ཐ་སྙད་གཉིས་ཀ་ལས་ཉམས་ཏེ།  ཇི་ལྟར་སྣང་བའི་དངོས་པོ་བོར་ནས་དབང་ཕྱུག་དང་གཙོ་བོ་སོགས་འཇིག་རྟེན་གྱི་བྱེད་པ་པོར་སྒྲོ་བཏགས་པས་ཀུན་རྫོབ་ཀྱི་བདེན་པ་ལས་ཉམས།  བདེན་དངོས་རིགས་པས་དཔྱད་བཟོད་
ཁས་བླངས་པས་དོན་དམ་པའི་བདེན་པ་ལས་ཉམས་པའི་ཕྱིར་ཏེ།  འཇུག་འགྲེལ་ལས།  མུ་སྟེགས་ཅན་འདི་དག་ནི་དེ་ཁོ་ན་ཉིད་ལ་འཇུག་པར་འདོད་པས་སྐྱེ་བོ་མ་བྱང་བ་གནག་རྫི་དང་བུད་མེད་ལ་སོགས་པ་ཡན་ཆད་ལ་གྲགས་
པའི་དངོས་པོ་སྐྱེ་བ་དང་འཇིག་པ་ལ་སོགས་པ་ཕྱིན་ཅི་མ་ལོག་པར་ཡང་དག་པར་ངེས་པར་མ་བཟུང་བར་ཕུལ་དུ་བྱུང་བར་འགྲོ་བར་འདོད་པས་ཤིང་ལ་འཛེགས་པས་ཡལ་ག་སྔ་མ་བཏང་ནས་ཡལ་ག་ཕྱི་མ་མ་བཟུང་བ་ལྟར་ལྷུང་བ་
ཆེན་པོས་ལྟ་བ་ངན་པའི་རི་སུལ་དག་ཏུ་ལྟུང་བར་འགྱུར་ཞིང་།  བདེན་པ་གཉིས་མཐོང་བ་དང་བྲལ་བས་འབྲས་བུ་མི་ཐོབ་པར་འགྱུར་རོ། །ཞེས་གསུངས་པས་སོ། །རང་སྡེ་དངོས་པོར་སྨྲ་བ་གསུམ་ཆར་བདེན་པ་གཉིས་ཀྱི་སྒོ་ནས་ཤེས་བྱའི་

གནས་ལུགས་འབྱེད་པ་དང་།  གསུང་རབ་ཀྱི་དགོངས་པ་འགྲེལ་བར་འདྲའང་བདེན་གཉིས་ཀྱི་ངོས་འཛིན་དང་སྒྲུབ་བྱེད་ལ་དབུ་མ་པའི་རིགས་པས་གནོད་པས་བདེན་གཉིས་ཕྱིན་ཅི་མ་ལོག་པར་མ་རྟོགས་ཏེ།  འདི་ལ་བསྒྲུབ་བྱ་ངོས་གཟུང་།  སྒྲུབ་བྱེད་ངོས་
གཟུང་།  དེ་ལ་དབུ་མ་པའི་རིགས་པས་ཇི་ལྟར་གནོད་པའི་ཚུལ་དང་གསུམ་ལས།  དང་པོ་ནི་བྱེ་བྲག་སྨྲ་བས།  གདགས་གཞི་ཤེས་བྱ་གཞི་ལྔ་བདེན་པར་གྲུབ་པ་ནི་དོན་དམ་བདེན་པ་དང་།  དེ་ལ་བཏགས་པའི་ལྷས་བྱིན་སོགས་གང་ཟག་གི་ཐ་སྙད་
དང་།  བུམ་སྣམ་སོགས་ཆོས་ཀྱི་ཐ་སྙད་བཏགས་ཡོད་ནི་ཀུན་རྫོབ་བདེན་པར་འདོད།  མདོ་སྡེ་པས་དོན་ཤེས་རྫས་གྲུབ་དོན་དམ་བདེན་པ་དང་དེ་ལ་བཏགས་པའི་སྤྱི་མཚན་ཀུན་རྫོབ་བདེན་པར་འདོད།  སེམས་ཙམ་པས་གཟུང་འཛིན་གཉིས་
སྟོང་གི་ཤེས་པ་དང་།  ཆོས་དབྱིངས་བདེན་པར་གྲུབ་པ་ནི་དོན་དམ་བདེན་པ་དང་།  གཟུང་འཛིན་གཉིས་སུ་སྣང་བའི་མ་དག་གཞན་དབང་དང་།  དེ་ལ་བཏགས་པའི་གཟུང་འཛིན་གཉིས་ཀྱིས་བསྡུས་པའི་ཀུན་བརྟགས་རྣམས་ནི་ཀུན་རྫོབ་
བདེན་པར་འདོད་པས་གསུམ་ཆར་གྱིས་ཀྱང་གདགས་གཞི་དོན་དམ་བདེན་པར་གྲུབ་པ་དང་། དེ་ལ་བཏགས་པའི་ཀུན་རྫོབ་བདེན་པར་མེད་པ་ནི་བསྒྲུབ་བྱར་འདོད་དོ། །གཉིས་པ་ནི་བྱེ་བྲག་སྨྲ་བས་བཅོམ་པའམ་གཞིག་པ་ན་དེ་འཛིན་གྱི་བློ་འདོར་བ་ནི་
ཀུན་རྫོབ་བདེན་པར་མེད་པའི་སྒྲུབ་བྱེད་དང་།  མི་འདོར་བ་ནི་དོན་དམ་བདེན་པར་ཡོད་པའི་སྒྲུབ་བྱེད་དུ་འདོད།  མདོ་སྡེ་པས་སྤྱི་དངོས་མེད་དུ་སྒྲུབ་པའི་རིགས་པ་བརྒྱད་དམ་གཙོ་བོར་དོན་བྱེད་མི་ནུས་པ་ནི་ཀུན་རྫོབ་བདེན་པ་མེད་པའི་སྒྲུབ་བྱེད་

དང་།  སྔར་གྱི་རིགས་པ་བརྒྱད་ལས་ལྡོག་པའམ་གཙོ་བོར་དོན་བྱེད་ནུས་པ་ནི་དོན་དམ་བདེན་པར་གྲུབ་པའི་སྒྲུབ་བྱེད་དུ་འདོད།  སེམས་ཙམ་པས་གཟུང་འཛིན་རྫས་གཞན་འགོག་པའི་རིགས་པ་རྣམས་ཀུན་རྫོབ་ཇི་
ལྟར་སྣང་བ་ལྟར་བདེན་པར་མེད་པའི་སྒྲུབ་བྱེད་དང་།  རང་རིག་ནི་གཟུང་འཛིན་གཉིས་སྟོང་གི་དག་པ་གཞན་དབང་བདེན་པར་ཡོད་པའི་སྒྲུབ་བྱེད་དང་།  ཆོས་ཐམས་ཅད་ཀྱི་གནས་ལུགས་མཐར་ཐུག་པ་ནི་ཆོས་དབྱིངས་བདེན་པར་ཡོད་པའི་སྒྲུབ་བྱེད་
དུ་འདོད་དོ། །གསུམ་པ་ནི་ཀུན་རྫོབ་བདེན་པར་མེད་པ་དང་།  དེའི་སྒྲུབ་བྱེད་ཙམ་ལ་དབུ་མ་པས་གནོད་པ་མི་སྟོན་ཀྱང་།  དོན་དམ་བདེན་པ་རྫས་ཡོད་མི་འགྲུབ་པས།  དེ་ལ་བཏགས་པའི་ཀུན་རྫོབ་ཉིད་ཀྱང་མི་འགྲུབ་བོ། །
ཞེས་བདེན་པ་གཉིས་ཆར་ལས་ཀྱང་ཉམས་པའི་གནོད་པ་སྟོན་ཏེ།  འཇུག་འགྲེལ་ལས།  གཟུགས་མེད་པར་རྣམ་པར་ཤེས་པ་ཙམ་ཞིག་འདོད་པས་ནི་ཀུན་རྫོབ་དང་དོན་དམ་པ་དག་གི་རིམ་པ་ཅི་སྐད་དུ་སྨྲས་པ་
བཤིག་པར་འགྱུར་ལ་དེ་ལྟར་བདེན་པ་དག་གི་རིམ་པ་དེ་དག་བཤིག་ནས་ཀྱང་།  ཁྱོད་ཀྱི་རྫས་ནི་འགྲུབ་པར་མི་འགྱུར་རོ། །ཅིའི་ཕྱིར་ཞེ་ན།  གང་གི་ཕྱིར་སྔར་རྫས་བཀག་པ་དེའི་ཕྱིར་ཁྱོད་ཀྱི་ངལ་བ་དོན་མེད་པར་འགྱུར་རོ། །ཞེས་གསུངས་སོ། །
བྱེ་བྲག་ཏུ་ཀུན་རྫོབ་ཀྱི་བདེན་པ་ལས་ཉམས་པ་ནི།  གཞན་གྱི་ལྟར་ན་རྫས་ལ་ཆགས་པ་ཡིས། །འཇིག་རྟེན་གྲགས་པའི་རྣམ་གཞག་ཀུན་ཀྱང་བརླག །ཅེས་པའི་འགྲེལ་པར།  ཤེས་རབ་མེད་པས་རྫས་ཤེས་ཙམ་ལ་ཆགས་པའི་སྒོ་ནས་གཞན་གྱི་དབང་

གི་བུམ་པ་སོ་མ་བཏང་བར་ཆུ་དང་འདྲ་བ་བླུགས་ནས་རང་གི་བློ་གྲོས་ཀྱི་ཚུལ་ངན་པའི་ཕྱིར་འཇིག་རྟེན་གྱི་རྣམ་པར་གཞག་པ་འཇིག་རྟེན་ཁོ་ན་ལས་གྲུབ་པ་འདུག་ཤིག །སོང་ཤིག །བྱོས་ཤིག །ཚོས་ཤིག་ཅེས་བྱ་བ་དེ་ལྟ་བུ་ལ་སོགས་པ་དང་། 
དེ་བཞིན་དུ་གཟུགས་དང་ཚོར་བ་ལ་སོགས་པ་གང་ཡིན་པ་དེ་དག་ཐམས་ཅད་འཇིག་པར་རྟོགས་ཏེ།  དེའི་ཕྱིར་འདི་ལ་རྒུད་པ་ཉིད་འབའ་ཞིག་སྲིད་པར་འགྱུར་གྱི་མངོན་པར་མཐོ་བ་ནི་མ་ཡིན་ནོ། །ཞེས་གསུངས་སོ། །འདི་དག་སེམས་ཙམ་
ལ་གནོད་བྱེད་བརྗོད་པ་ཡིན་ཀྱང་ཀུན་རྫོབ་བདེན་པའི་གདགས་གཞིར་དོན་དམ་བདེན་པ་རྫས་ཡོད་འདོད་པ་ཐམས་ཅད་ལ་རིགས་པའི་ཚུལ་འདི་གནོད་བྱེད་དུ་འབབ་པར་ཁྱད་མེད་དོ། །དོན་དམ་བདེན་པའི་ངོས་འཛིན་སྒྲུབ་བྱེད་ལ་སྤྱོད་འཇུག་
ལས།  རྣལ་འབྱོར་པ་ཡང་བློ་ཁྱད་ཀྱིས། །གོང་མ་གོང་མ་རྣམས་ཀྱིས་གནོད། །ཅེས་གསུངས་པ་ལྟར།  བྱེ་བྲག་སྨྲ་བས་ལྡན་མིན་འདུ་བྱེད་དང་།  འདུས་མ་བྱས་ཀྱི་གཞི་རྫས་གྲུབ་ཏུ་འདོད་པ་ལ།  མདོ་སྡེ་པས་གནས་སྐབས་དང་
གནས་སྐབས་ཅན་དེ་ཉིད་དང་གཞན་ཉིད་དུ་བརྗོད་དུ་མེད་པའི་རིགས་པ་དང་།  དངོས་པོ་རྟག་པ་འགོག་པའི་རིགས་པ་རྣམས་ཀྱིས་གནོད།  དེ་དང་མདོ་སྡེ་པ་གཉིས་ཆར་གྱིས་ཕྱི་དོན་བདེན་གྲུབ་ཁས་ལེན་པ་ལ་སེམས་ཙམ་པའི་དྲུག་གི་ཅིག་ཅར་སྦྱར་
པའི་རིགས་པས་གནོད།  གསུམ་ཆར་གྱིས་ཤེས་པ་བདེན་གྲུབ་ཏུ་ཁས་ལེན་པ་ལ་དབུ་མ་པའི་གཅིག་དུ་བྲལ་སོགས་ཀྱི་རིགས་པས་གནོད་དེ།  ཡེ་ཤེས་སྙིང་པོ་ཀུན་ལས་བཏུས་ལས།  རྣམ་ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་འདོད་

དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པདྨ་བཞིན། །ཞེས་གསུངས་པ་ལྟར་རོ། །གཉིས་པ་ལ་གཉིས་ཏེ།  ཀུན་རྫོབ་བདེན་པའི་སྒྲུབ་བྱེད་དང་།  དོན་དམ་བདེན་པའི་སྒྲུབ་བྱེད་དོ། །
དང་པོ་ལ་གཉིས་ཏེ།  མི་འཐད་པའི་ཆ་དགག་པ།  འཐད་པའི་ཆ་གཞག་པའོ། །དང་པོ་ནི།  རྒྱ་གྲགས་བསོད་ན་རེ་སྣང་སྟོང་ཚོགས་པ་སྒྱུ་མ་ལྟ་བུ་མཐར་ཐུག་དཔྱོད་པའི་རིགས་ངོར་གྲུབ་སྟེ།  དེ་མཐར་ཐུག་དཔྱོད་པའི་གཏན་ཚིགས་ཀྱི་
བསྒྲུབ་བྱ་ཡིན་པའི་ཕྱིར་ཞེས་ཟེར་བ་མི་འཐད་དེ།  མཐར་ཐུག་དཔྱོད་པའི་རིགས་པས་ཁེགས་པས་དེའི་ངོར་གྲུབ་པ་འགལ་བའི་ཕྱིར་དང་།  མཐར་ཐུག་དཔྱོད་པའི་རིགས་ངོར་ཡོངས་གཅོད་དུ་གྲུབ་པའི་ཆོས་ཅི་ཡང་མེད་པའི་ཕྱིར།  སྒྲུབ་བྱེད་ཀྱང་མི་
འཐད་དེ་མཐར་ཐུག་དཔྱོད་པའི་རིགས་པ་དེས་སྣང་བའི་སྟེང་དུ་བདེན་པ་འགོག་གི་སྣང་སྟོང་ཚོགས་པའི་སྒྱུ་མ་ལྟ་བུ་མི་སྒྲུབ་པའི་ཕྱིར་རོ། །རྨ་བྱ་བྱང་ཡེ་ན་རེ།  ཀུན་རྫོབ་བདེན་པ་ནི་བློ་འཁྲུལ་བའི་ངོར་བདེན་པ་ཡིན་པས་མ་དཔྱད་པར་འཇུག་པའི་
འཁྲུལ་པ་རྐྱང་པས་འགྲུབ་བོ་ཞེས་ཟེར་བའང་མི་འཐད་དེ།  མ་དཔྱད་པར་འཇུག་པའི་འཁྲུལ་པ་རྐྱང་པས་སྣང་བ་ཙམ་འགྲུབ་ཀྱང་།  དེའི་སྟེང་དུ་བདེན་པ་མི་ཁེགས་ལ་དེ་མ་ཁེགས་ན་ཡུལ་བརྫུན་པར་མི་འགྲུབ།  དེ་མ་གྲུབ་ན་ཡུལ་ཅན་གྱི་བློ་
འཁྲུལ་བར་མི་འགྲུབ།  དེ་མ་གྲུབ་ན་དེའི་ངོར་བདེན་པ་མི་འགྲུབ་པའི་ཕྱིར་རོ། །པ་ཚབ་ལོ་ཙཱ་བ་ན་རེ་སྣང་བའི་སྟེང་དུ་བདེན་པ་ཁེགས་པ་ན་སྣང་སྟོང་ཚོགས་པ་སྒྱུ་མ་ལྟ་བུར་འགྱུར་བས་མཐར་ཐུག་དཔྱོད་པའི་རིགས་པ་རྐྱང་པས་འགྲུབ་བོ། །ཞེས་

གསུངས་པའང་མི་འཐད་དེ་སྣང་བ་ཁས་ལེན་པ་རྣམས་ལ་དེ་ཙམ་གྱིས་འགྲུབ་པ་སྲིད་ཀྱང་།  སྣང་བ་ཉིད་ལ་སྐུར་པ་འདེབས་པའི་ཆད་པར་ལྟ་བ་དུ་མ་ཡོད་པས་དེའི་ངོར་སྣང་བ་ཉིད་ཀྱང་བསྒྲུབ་དགོས་པའི་ཕྱིར་རོ། །གཉིས་པ་ལ་གཉིས་ཏེ།  མཚན་
གཞི་སྒྲུབ་བྱེད་དང་།  མཚན་ཉིད་སྒྲུབ་བྱེད་དོ། །དང་པོ་ནི།  ཐ་སྙད་བདེན་པ་ལ་བརྟེན་ནས་མེད་པ་སྐུར་འདེབས་ཀྱི་མཐའ་འགོག་པའི་རིགས་པ་རྣམས་ཏེ།  འདི་ལ་སྐུར་པ་འདེབས་ཚུལ་དང་།  དེ་འགོག་པའི་རིགས་པ་གཉིས་ལས། 
དང་པོ་ནི།  གཞི་ལ་སྐུར་པ་འདེབས་པ་རྒྱང་ཕན་པས་སྐྱེ་བ་སྔ་ཕྱི་དང་།  ལས་རྒྱུ་འབྲས་མེད་པར་འདོད་པ་དང་།  དབང་ཕྱུག་པ་རྣམས་ཀྱིས་དབང་ཕྱུག་མཆོད་པའི་ཆེད་དུ་སེམས་ཅན་གྱི་སྲོག་བཅད་པ་ལ་མི་དགེ་བའི་ལས་ལམ་མེད་པར་འདོད་
པ་དང་།  ཚངས་པའི་རྗེས་འབྲང་རྣམས་ཀྱིས་བྲམ་ཟེས་གཞན་གྱི་ནོར་མ་བྱིན་པར་ལེན་པ་བྱས་པ་ལ་མི་དགེ་བའི་ལས་ལམ་མེད་པར་འདོད་པ་ལ་སོགས་པའོ། །ལམ་ལ་སྐུར་པ་འདེབས་པ་ནི་རྗོད་བྱེད་ཀྱི་དབང་དུ་བྱས་ན་ཉན་ཐོས་པ་དག་གིས་ཐེག་པ་
ཆེན་པོ་བཀའ་མ་ཡིན་པར་འདོད་པའོ། །བརྗོད་བྱའི་དབང་དུ་བྱས་ན་བྱང་ཆུབ་སེམས་དཔའ་ལ་ས་བཅུ་མེད་པར་འདོད་པ་དང་།  གང་ཟག་ལ་བྱང་ཆུབ་སེམས་དཔའ་འཁོར་བར་སྐྱེ་བ་ལེན་པ་མེད་པར་འདོད་པ་དང་།  གཞན་ལ་ཆོས་སྟོན་པ་མེད་
པར་འདོད་པ་ལ་སོགས་པའོ། །འབྲས་བུ་ལ་སྐུར་པ་འདེབས་པ་ནི་དཔྱོད་པ་པས་རྣལ་འབྱོར་མངོན་སུམ་མེད་པར་འདོད་པ་དང་།  བྱེ་བྲག་ཏུ་སྨྲ་བས་ལོངས་སྐུ་མེད་པར་འདོད་པ་ལ་སོགས་པའོ། །གཉིས་པ་དེ་འགོག་བྱེད་ཀྱི་རིགས་པ་ནི་རྒྱང་

ཕན་པའི་འདོད་པ་སོགས་འགོག་པ་ཕལ་ཆེར་རྟོག་གེ་དང་འདྲ་ལ།  ཐུན་མོང་མ་ཡིན་པ་ནི་རྒྱུ་མེད་ལས་སྐྱེ་བ་འགོག་པའི་སྐབས་སུ་འཆད་དོ། །ཐེག་པ་ཆེན་པོར་བཀར་མི་འདོད་པ་འགོག་པ་ནི།  རིན་ཆེན་ཕྲེང་བ་
སྤྱོད་འཇུག །རྟོག་གེ་འབར་བ་རྣམས་ལས་འབྱུང་བའི་ཐེག་ཆེན་བཀར་སྒྲུབ་ཀྱི་རིགས་པ་རྣམས་སོ། །བྱང་སེམས་ལ་ས་བཅུ་མེད་པ་འགོག་པ་ནི།  རིན་ཆེན་ཕྲེང་བ་ལས།  ཇི་ལྟར་ཉན་ཐོས་ཐེག་པ་ལས། །ཉན་ཐོས་ས་ནི་བརྒྱད་བཤད་པ། །
དེ་བཞིན་ཐེག་པ་ཆེན་པོ་ལ། །བྱང་ཆུབ་སེམས་དཔའི་ས་བཅུའོ། །ཞེས་གསུངས་པ་ལྟ་བུ་སྟེ།  ཉན་ཐོས་པ་ཁྱེད་རང་གི་ཐེག་པ་ལ་ས་བརྒྱད་ཡོད་པ་བཞིན་བྱང་ཆུབ་སེམས་དཔའ་ལའང་ས་བཅུ་ཡོད་ཞེས་པ་སྟེ།  དཔེ་ཉེར་འཇལ་གྱི་ཚད་མ་
ལ་བརྟེན་ནས་འགོག་པའོ། །བྱང་སེམས་འཁོར་བར་སྐྱེ་བ་མི་ལེན་པ་དང་།  གཞན་ལ་ཆོས་མི་སྟོན་པ་འགོག་པ་ནི།  མགོན་པོ་བྱམས་པས།  དབང་པོ་རྟུལ་དང་རྣོན་པོ་དག །ཅེས་སོགས་གསུངས་པ་ལྟ་བུ་སྟེ།  ཉན་ཐོས་ཞུགས་གནས་
བདུན་ལ་གང་ཟག་བཅུ་དགུར་ཕྱེ་བ་འཁོར་བར་སྐྱེ་བ་ལེན་པ་ཡོད་པ་བཞིན།  བྱང་ཆུབ་སེམས་དཔའ་ལའང་ཡོད་ཅིང་།  རང་སངས་རྒྱས་ལ་ཆོས་སྟོན་པ་ཇི་ལྟར་ཡོད་པ་བཞིན་བྱང་སེམས་ལའང་ཡོད་ཅེས་པ་སྟེ།  དཔེ་ཉེར་འཇལ་གྱི་ཚད་མ་ལ་བརྟེན་
ནས་འགོག་པའོ། །རྣལ་འབྱོར་མངོན་སུམ་མི་འདོད་པ་འགོག་པ་ཕལ་ཆེར་རྟོག་གེ་དང་འདྲ་ལ།  ཐུན་མོང་མ་ཡིན་པ་ནི་རིན་ཆེན་ཕྲེང་བར།  འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །དེ་ལྟར་ཟབ་མོའི་

ཆོས་རྣམས་ནི། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས། །ཀུན་མཁྱེན་ཐམས་ཅད་མཁྱེན་པར་ཤེས། །ཞེས་དང་།  འཕགས་པ་ལྷས་ཀྱང་།  ཐུབ་ལ་མཛད་དང་མཛད་མིན་དང་། །གསུང་བྱ་གསུང་བྱ་མིན་མངའ་བ། །
དེས་ན་ཀུན་མཁྱེན་ཀུན་མཁྱེན་ནི། །མིན་ཞེས་བྱ་ལ་རྒྱུ་ཅི་ཡོད། །ཅེས་གསུངས་པ་ལྟར་རོ། །ལོངས་སྐུ་མི་འདོད་པར་འགོག་པ་ནི་རྒྱུད་བླར།  རྒྱུ་མཐའ་ཡས་དང་སེམས་ཅན་ཟད་མེད་དང་། །བརྩེ་དང་འཕྲུལ་དང་མཁྱེན་དང་ཕུན་ཚོགས་ལྡན། །
ཆོས་ཀྱི་དབང་ཕྱུག་འཆི་བའི་བདུད་བཅོམ་དང་། །ངོ་བོ་མེད་ཕྱིར་འཇིག་རྟེན་མགོན་པོ་རྟག །ཞེས་སོགས་མཛད་པ་ཕྲིན་ལས་རྒྱུན་མི་འཆད་པར་སྒྲུབ་པའི་རིགས་པ་རྣམས་སོ། །དེ་བཞིན་དུ་མདོ་སྡེ་ས་བཅུ་པ་དང་།  འཇུག་པར་གསུངས་པ་
ལྟར།  ལུས་ངག་གི་མཚན་མ་ལས་སངས་རྒྱས་ཀྱི་རིགས་ཡོད་པ་དཔོག་པ་དང་།  ཤེར་ཕྱིན་གྱི་མདོ་དང་།  བསྟན་བཅོས་ལས་གསུངས་པ་ལྟར་ལུས་ངག་གི་ཐ་སྙད་ལས་རྫོགས་བྱང་ལས་ཕྱིར་མི་ལྡོག་པར་བསྒྲུབ་པ་སོགས་ཀུན་རྫོབ་བདེན་པའི་
མཚན་གཞིའི་ལྡོག་པ་སྒྲུབ་བྱེད་མཐའ་ཡས་སོ། །གཉིས་པ་ནི།  མཐོང་བ་བརྫུན་པས་རྙེད་པའི་དངོས་པོའི་ངོ་བོའམ།  བློ་འཁྲུལ་པའི་ངོར་བདེན་པ་ཞེས་པའི་ཡུལ་ཅན་སྟོན་བྱེད་ཀྱི་ཚིག་གིས་ཡུལ་བརྫུན་པར་ཤུགས་ལ་བསྟན།  ཡུལ་ཅན་དེ་
ལ་བདེན་པར་སྣང་བ་ཙམ་དངོས་སུ་བསྟན་ཏེ།  དེ་ལྟར་ན་སྣང་བ་དང་སྟོང་པ་ཚོགས་པ་ནི་ཀུན་རྫོབ་བདེན་པའི་དོན་ལྡོག་མཚན་ཉིད་ཀྱི་དོན་ཏེ།  དེས་ན་འདི་བསྒྲུབ་པ་ལ།  སྣང་བ་སྒྲུབ་བྱེད་དང་།  སྟོང་པ་སྒྲུབ་བྱེད་དང་།  སྣང་སྟོང་

ཚོགས་པ་སྒྲུབ་བྱེད་གསུམ་དགོས་པ་ལས།  དང་པོ་ནི་ཚིག་གསལ་ལས། འཇིག་རྟེན་ན་ཡོད་ན་ནི་ཐམས་ཅད་མངོན་སུམ་དུ་དམིགས་པར་བྱ་བ་ཡིན་པའི་ཕྱིར་ན་ལྐོག་ཏུ་མ་གྱུར་པ་ཡིན་ཏེ།  དེའི་ཕྱིར་དེའི་ཡུལ་
ཅན་གྱི་རྣམ་པར་ཤེས་པ་དང་ལྷན་ཅིག་ཏུ་མངོན་སུམ་ཉིད་དུ་རྣམ་པར་བཞག་གོ།  ཟླ་བ་གཉིས་ལ་སོགས་པ་དག་ནི་རབ་རིབ་ཅན་མ་ཡིན་པའི་ཤེས་པ་ལ་ལྟོས་ནས་མངོན་སུམ་ཉིད་མ་ཡིན་ལ།  རབ་རིབ་ཅན་ལ་སོགས་པ་ལ་ལྟོས་ནས་ནི་མངོན་
སུམ་ཉིད་ཁོ་ནའོ། །ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ནི་རྗེས་སུ་དཔག་པའོ། །དབང་པོ་ལས་འདས་པའི་དོན་མངོན་སུམ་དུ་རིག་ཅིང་ཡིད་ཆེས་པར་འགྱུར་བ་དག་གི་ཚིག་གང་ཡིན་
པ་དེ་ནི་ལུང་ངོ་། །འདྲ་བ་ལས་ཉམས་སུ་མྱོང་བའི་དོན་རྟོགས་པ་ནི་ཉེ་བར་འཇལ་བ་སྟེ།  དཔེར་ན་བ་མེན་ནི་བ་ལང་དང་འདྲའོ་སྙམ་པ་ལྟ་བུའོ། །དེའི་ཕྱིར་དེ་ལྟར་ཚད་མ་བཞི་ལས་འཇིག་རྟེན་གྱི་དོན་རྟོགས་པར་རྣམ་པར་འཇོག་པ་ཡིན་
ནོ། །ཞེས་གསུངས་པ་ལྟར།  མདུན་གྱི་མེ་ལྟ་བུ་མངོན་གྱུར་འགའ་ཞིག་མངོན་སུམ་གྱིས་གྲུབ་ལ་རྒྱབ་ཀྱི་མེ་ལྟ་བུ་དུ་བ་སོགས་གཏན་ཚིགས་དང་འབྲེལ་པའི་ལྐོག་གྱུར་འགའ་ཞིག་རྗེས་དཔག་གིས་འགྲུབ།  བོད་པ་ལ་ལྟོས་ཏེ་བ་མེན་
ལྟ་བུ་གཏན་ཚིགས་དང་མ་འབྲེལ་ཡང་དཔེ་དང་འབྲེལ་བའི་ལྐོག་གྱུར་འགའ་ཞིག་དཔེ་ཉེར་འཇལ་གྱི་ཚད་མས་འགྲུབ།  སྦྱིན་པ་གཏོང་བ་ལས་ལོངས་སྤྱོད་འབྱུང་བ་ལྟ་བུ་ཤིན་ཏུ་ལྐོག་གྱུར་རྣམས་ནི་ལུང་ཚད་མས་འགྲུབ་པ་སྟེ།  མདོར་ན་འཇིག་

རྟེན་ན་གྲགས་པའི་ཚད་མ་བཞི་ལས་སྣང་བ་ཙམ་འགྲུབ་བོ། །གཉིས་པ་ནི་གཅིག་དུ་བྲལ་ལ་སོགས་པའི་དབུ་མའི་གཏན་ཚིགས་རྣམས་ཏེ་དོན་དམ་སྒྲུབ་བྱེད་ཀྱི་སྐབས་སུ་བཤད་པ་དང་ཁྱད་པར་མེད་དོ། །གསུམ་པ་ནི་སྟོང་ཉིད་བདུན་ཅུ་པར།  
འདུ་བྱེད་དྲི་ཟའི་གྲོང་ཁྱེར་དང་། །སྒྱུ་མ་སྨིག་རྒྱུ་སྐྲ་ཤད་དང་། །དབུ་བ་ཆུ་བུར་སྤྲུལ་པ་དང་། །རྨི་ལམ་མགལ་མེའི་འཁོར་ལོ་མཚུངས། །ཞེས་སོགས་དབུ་མའི་གཞུང་ལུགས་རྣམས་ལས།  འཇིག་རྟེན་ཉིད་ལ་ལྟོས་ནས་ཀྱང་བརྫུན་པའི་
ཐ་སྙད་བྱེད་པའི་སྒྱུ་མའི་དཔེ་བརྒྱད་དང་།  དབུ་བ་རྡོས་པ་ལ་སོགས་པ་དཔེ་ལྔ་པོ་རྣམས་ཀྱིས་སྟོན་ཏེ།  དེ་དག་ནི་འཇིག་རྟེན་པ་ཉིད་ཀྱིས་སྣང་བ་དང་། སྟོང་པ་ཚོགས་པར་གྲུབ་ཟིན་པའི་ཕྱིར་རོ། །གཉིས་པ་དོན་དམ་བདེན་པ་བསྒྲུབ་
ཚུལ་ལ་གསུམ་སྟེ།  བསྒྲུབ་བྱ་ངོས་གཟུང་།  སྒྲུབ་བྱེད་ཀྱི་རབ་དབྱེ་བཤད།  དེ་དག་སོ་སོའི་དོན་གཏན་ལ་དབབ་པའོ། །དང་པོ་ནི།  དོན་དམ་པ་མཐའ་བཞིའི་སྤྲོས་པ་དང་བྲལ་བ་འདི་ཉིད་ཡིན་ཏེ།  ཡེ་ཤེས་སྙིང་པོ་ཀུན་ལས་བཏུས་ལས།  ཡོད་
མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པས། །མཐའ་བཞི་ལས་གྲོལ་དབུ་མ་པ། །མཁས་པ་རྣམས་ཀྱིས་དེ་ཁོ་ན། །ཞེས་གསུངས་པས་སོ། །གལ་ཏེ་དོན་དམ་བདེན་པ་དེ་དགག་སྒྲུབ་དང་།  ཤེས་བརྗོད་ཀྱི་
ཡུལ་ལས་འདས་པ་མ་ཡིན་ནམ་ཅིའི་ཕྱིར་བསྒྲུབ་བྱར་འཇོག་ཅེ་ན།  དོན་དམ་བདེན་པ་རང་གི་ངོ་བོ་འཕགས་པའི་མཉམ་གཞག་སོ་སོ་རང་གི་རིག་པའི་ཡེ་ཤེས་ཀྱིས་རིག་པར་བྱ་བ་ཡིན་གྱི་དགག་སྒྲུབ་དང་ཤེས་བརྗོད་ཀྱི་ཡུལ་དུ་མི་རུང་སྟེ།  ཇི་སྐད་དུ་

འཕགས་པ་བདེན་པ་གཉིས་ལ་འཇུག་པ་ལས།  ལྷའི་བུ་གལ་ཏེ་དོན་དམ་པར་ན་དོན་དམ་པའི་བདེན་པ་ལུས་དང་ངག་དང་ཡིད་ཀྱི་ཡུལ་གྱི་རང་བཞིན་དུ་འགྱུར་ན་ནི་དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ། 
ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ་དོན་དམ་པར་ན་དོན་དམ་པའི་བདེན་པ་ནི་ཐ་སྙད་ཐམས་ཅད་ལས་འདས་པ་བྱེ་བྲག་མེད་པ།  མ་སྐྱེས་པ།  མ་འགགས་པ།  སྨྲ་བར་བྱ་བ་དང་།  སྨྲ་བ་དང་།  ཤེས་པར་བྱ་བ་དང་།  ཤེས་
པ་དང་བྲལ་བའོ། །ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ།  ཇི་ལྟར་དོན་དམ་པའི་བདེན་པའོ། །ཞེས་བརྗོད་པ་ལྟར་ནི་མ་ཡིན་ནོ། །
ཆོས་ཐམས་ཅད་ནི་བརྫུན་ཏེ་སླུ་བའི་ཆོས་སོ། །ལྷའི་བུ་དོན་དམ་པའི་བདེན་པ་ནི་བསྟན་པར་མི་ནུས་སོ། །དེ་ཅིའི་ཕྱིར་ཞེ་ན།  གང་གིས་སྟོན་པ་དང་།  ཅི་སྟོན་པ་དང་།  གང་ལ་སྟོན་པའི་ཆོས་དེ་དག་ཐམས་ཅད་ནི་དོན་དམ་པར་རབ་ཏུ་མ་སྐྱེས་
པའོ། །རབ་ཏུ་མ་སྐྱེས་པའི་ཆོས་རྣམས་ཀྱིས་རབ་ཏུ་མ་སྐྱེས་པའི་ཆོས་རྣམས་བཤད་པར་མི་ནུས་སོ། །ཞེས་གསུངས་སོ། །འོན་ཀྱང་དོན་དམ་བདེན་པ་མཚན་ཉིད་པ་རྟོགས་པའི་ཕྱིར་དུ་ཐ་སྙད་སྒྲོ་བཏགས་པའི་སྒོ་ནས་རྗེས་མཐུན་པ་བརྗོད་པ་སྒྲའི་
སྒོ་ནས་བསྟན་དུ་ཡོད་ཅིང་།  རྟོག་བློས་ཡུལ་དུ་བྱར་ཡོད་དེ།  མདོ་ལས།  འཇིག་རྟེན་མཁྱེན་པས་གཞན་ལས་མ་གསན་པར། །བདེན་པ་འདི་གཉིས་ཉིད་ཀྱིས་སྟོན་པར་མཛད། །ཅེས་དང་།  རྩ་ཤེས་ལས།  གདགས་པའི་དོན་དུ་བརྗོད་པར་བྱ། །ཞེས་

སོགས་རྩ་འགྲེལ་སྔར་དྲངས་པ་རྣམས་དང་།  འཇུག་འགྲེལ་དུ།  ས་དྲུག་པའི་བྱང་སེམས་ཀྱིས་རྟེན་འབྲེལ་སྐྱེ་མེད་ཀྱི་དོན་རྟོགས་ཚུལ་ཇི་ལྟ་བ་བཞིན་ཟླ་བ་གྲགས་པ་བདག་གིས་རང་དབང་དུ་བསྟན་པར་མི་ནུས་ཀྱང་།  སློབ་དཔོན་ཀླུ་སྒྲུབ་ཀྱིས་ལུང་
དོན་ཕྱིན་ཅི་མ་ལོག་པར་ཐུགས་སུ་ཆུད་པའི་བསྟན་བཅོས་ཀྱི་རྗེས་སུ་འབྲངས་ནས་བསྟན་ནུས་པར་གསུངས་པ་ལྟ་བུའོ། །དེ་ལྟ་བུའི་དོན་དམ་བདེན་པ་མཚན་ཉིད་པ་དང་རྗེས་སུ་མཐུན་པ་གཉིས་ངོ་བོ་ཐ་དད་དུ་ཡོད་པ་མ་ཡིན་གྱི་དོན་དམ་བདེན་པ་མཚན་
ཉིད་པ་དེ་ལ་བཤད་ཉན་བྱེད་པར་རློམ་ནས་འཆད་པ་པོས་བརྗོད་པ་སྒྲའི་སྒོ་ནས་བསྟན་ཅིང་ཉན་པ་པོས་ཐོས་བསམ་གྱི་རྟོག་པས་བཟུང་བའི་ཚེ་སྒྲ་རྟོག་གི་དངོས་ཡུལ་ནི་དོན་དམ་བདེན་པ་རྗེས་སུ་མཐུན་པ་སྟེ།  རྒྱན་ལས།  དམ་པའི་དོན་དང་མཐུན་
པའི་ཕྱིར། །འདི་ནི་དམ་པའི་དོན་ཞེས་བྱ། །ཡང་དག་ཏུ་ན་སྤྲོས་པ་ཡི། །ཚོགས་རྣམས་ཀུན་ལས་དེ་གྲོལ་ཉིད། །ཅེས་གསུངས་པས་སོ། །དེས་ན་དོན་དམ་བདེན་པ་སྤྲོས་པ་དང་བྲལ་བ་དེ་ཉིད་དགག་སྒྲུབ་ཀྱིས་སྤྲོས་པར་བྱས་པས་སྤྲོས་བྲལ་དེ་
ཉིད་རྟོགས་པར་འགྱུར་ཏེ།  དཔེར་ན་སྒྲ་བྱས་མི་རྟག་པ་གསུམ་པོ་ངོ་བོ་གཅིག་ཏུ་རྟོགས་པའི་ཕྱིར་དུ་རེ་ཞིག་གཞན་སེལ་གྱི་བློ་ངོར་ལྡོག་པ་ཐ་དད་དུ་ཕྱེ་བས་མཐར་དེ་དག་ངོ་བོ་གཅིག་ཏུ་རྟོགས་པར་འགྱུར་བ་བཞིན་ནོ། །མདོར་ན་འཕགས་པའི་
མཉམ་གཞག་གི་བློ་ངོའི་སྤྲོས་བྲལ་མཚན་ཉིད་པ་གཏན་ལ་ཕབ་པར་རློམ་ནས་རྟོག་ངོར་དོན་དམ་བདེན་པ་མཐའ་བཞིའི་སྤྲོས་པ་དང་བྲལ་བ་ནི་བསྒྲུབ་བྱའོ། །གཉིས་པ་སྒྲུབ་བྱེད་ཀྱི་རབ་དབྱེ་བཤད་པ་ལ་དགག་བྱའི་སྒོ་ནས་མཐའ་བཞིའི་སྤྲོས་པ་

འགོག་པའི་རིགས་པ་བཞི།  གཏན་ཚིགས་ཀྱི་སྒོ་ནས་གཅིག་དུ་བྲལ་ལ་སོགས་པའི་གཏན་ཚིགས་ལྔ།  འགྲེལ་ཚུལ་གྱི་སྒོ་ནས་ཐལ་འགྱུར་དང་རང་རྒྱུད་ཀྱི་རིགས་པ་གཉིས།  བསྒྲུབ་བྱའི་སྒོ་ནས་ཆོས་ཀྱི་བདག་མེད་དང་
གང་ཟག་གི་བདག་མེད་སྒྲུབ་བྱེད་ཀྱི་རིགས་པ་གཉིས་ཏེ་བཞིའོ། །དེ་དག་ཀྱང་རྣམ་གྲངས་ཀྱི་སྒོ་ནས་ཕྱེ་བ་ཡིན་གྱི་མཐའ་བཞིའི་སྤྲོས་པ་འགོག་པའི་རིགས་པ་ནི་ཆོས་ཀྱི་བདག་མེད་སྒྲུབ་པའི་རིགས་པ་ཡིན་ཞིང་གཅིག་དུ་བྲལ་ལ་སོགས་པའི་
གཏན་ཚིགས་རྣམས་ནི་དེའི་མཐའ་དང་པོ་འགོག་བྱེད་ཀྱི་རིགས་པ་དང་།  ཐལ་རང་གི་རིགས་པ་རྣམས་ནི་སྟོང་ཉིད་སྒྲུབ་བྱེད་ཀྱི་རིགས་པ་ཐམས་ཅད་ལ་རང་རྒྱུད་ཀྱི་དམ་བཅའ་དང་།  རང་རྒྱུད་ཀྱི་གཏན་ཚིགས་མི་འདོད་པ་དང་འདོད་པའི་སྒོ་ནས་
ཕྱེ་བ་ཡིན་པས་རིགས་པའི་གཙོ་བོ་ཕྱི་མ་གཉིས་ཀྱི་ནང་དུ་འདུས་སོ། །དེས་ན་ཀླུ་སྒྲུབ་ཀྱིས།  བདག་མེད་རྣམ་པ་གཉིས་མཐོང་ན། །སྲིད་པའི་ས་བོན་འགག་པར་འགྱུར། །ཞེས་དང་།  སློབ་དཔོན་ཟླ་བས། འཇུག་པར་བདག་མེད་གཉིས་བསྒྲུབ་
པ་གཙོ་བོར་མཛད་པའི་གནད་ཀྱང་འདི་ཉིད་ཡིན་ནོ། །གསུམ་པ་དེ་དག་སོ་སོའི་དོན་གཏན་ལ་དབབ་པ་ལ་བཞི་ལས།  དང་པོ་མཐའ་བཞིའི་སྤྲོས་པ་འགོག་པའི་རིགས་པ་ལ་གཉིས་ཏེ།  སྤྲོས་པའི་མཐའ་བཞི་རིགས་པས་ཇི་ལྟར་འགོག་པའི་ཚུལ་
དང་།  དེ་དག་འགོག་ཏུ་མི་རུང་བའི་ལོག་རྟོག་དགག་པའོ། །དང་པོ་ལ་གཉིས་ཏེ།  མཐའ་དང་པོ་འགོག་པའི་རིགས་པ།  མཐའ་ཕྱི་མ་གསུམ་འགོག་པའི་རིགས་པའོ། །དང་པོ་ལ་བཞི་སྟེ།  རིགས་པ་གང་གིས་འགོག །གཞི་གང་ལ་

འགོག །དགག་བྱ་གང་འགོག །དེ་ལྟར་བཀག་པའི་དགོས་པའོ། །དང་པོ་ནི།  གཞུང་ལས་འབྱུང་བའི་རིགས་པ་ཕལ་ཆེ་བ་སྟེ།  གཅིག་དུ་བྲལ་ལ་སོགས་པའི་གཏན་ཚིགས་རྣམས་སོ། །གཉིས་པ་ལ་བོད་ཀྱི་སྐྱེས་ཆེན་ཁ་ཅིག་ཤེས་བྱ་ཐམས་ཅད་
ལ་མཚན་ཉིད་གསུམ་གསུམ་དུ་ཕྱེ་བའི་ཚེ་ཀུན་བརྟགས་དང་།  གཞན་དབང་གིས་བསྡུས་པའི་ཆོས་རྣམས་བདེན་པར་མེད་པས་གཅིག་དུ་བྲལ་ལ་སོགས་པའི་གཏན་ཚིགས་རྣམས་ཀྱིས་དེ་ལ་བདེན་པ་འགོག་ལ་ཡོངས་གྲུབ་ཀྱིས་བསྡུས་པའི་ཆོས་
རྣམས་བདེན་པར་གྲུབ་པས་དེ་དག་བདེན་པ་འགོག་མི་ནུས་སོ། །དེས་ན་བདེན་པ་གཉིས་སུ་ཕྱེ་བའི་ཚེ་ཀུན་རྫོབ་བདེན་པ་དང་འདུས་བྱས་འདུས་མ་བྱས་གཉིས་སུ་ཕྱེ་བའི་ཚེ་འདུས་བྱས་དང་།  དངོས་པོ་དངོས་མེད་གཉིས་སུ་ཕྱེ་བའི་ཚེ་དངོས་པོ་ལ་
བདེན་པ་འགོག་གི་ཐམས་ཅད་ལ་མ་ཡིན་ནོ། །འདི་ནི་ངེས་དོན་གྱི་མདོ་སྡེ་རྣམས་དང་།  བྱམས་པའི་ཆོས་ལྔ།  ཐོགས་མེད་སྐུ་མཆེད།  ཕྱོགས་གླང་།  ཆོས་གྲགས་རྣམས་ཀྱིས་མཛད་པའི་དབུ་མའི་གཞུང་ལུགས་རྣམས་ཀྱི་དགོངས་
པ་ཡིན་ཅིང་།  ཀླུ་སྒྲུབ་ཡབ་སྲས་ཀྱང་བཞེད་དོ་ཞེས་ཟེར་རོ། །དེ་དག་ནི་ངེས་དོན་གྱི་མདོ་སྡེའི་དགོངས་པ་མ་ཡིན་ཏེ།  ངེས་དོན་གྱི་མདོ་སྡེ་ལས།  མྱ་ངན་འདས་མེད་མྱང་འདས་སུ། །འཇིག་རྟེན་མགོན་གྱིས་བསྟན་པ་མཛད། །མཁའ་ལ་
མདུད་པ་བོར་བ་ནི། །ནམ་མཁའ་ཉིད་ཀྱིས་བཀྲོལ་བ་བཞིན། །ཞེས་དང་།  མྱ་ངན་ལས་འདས་པའང་རྨི་ལམ་ལྟ་བུ་སྒྱུ་མ་ལྟ་བུ།  མྱ་ངན་ལས་འདས་པ་ལས་ལྷག་པའི་ཆོས་གཞན་ཞིག་ཡོད་ན་དེའང་རྨི་ལམ་ལྟ་བུ།  སྒྱུ་མ་ལྟ་བུ་ཞེས་

གསུངས་སོ། །བྱམས་ཆོས་ཕྱི་མ་གསུམ་དང་།  ས་སྡེ་ལྔ་ལ་སོགས་པའི་དགོངས་པའང་མ་ཡིན་ཏེ།  དེ་དག་ལས་གཞན་དབང་དང་ཡོངས་གྲུབ་གཉིས་ཀ་བདེན་གྲུབ་ཏུ་གསུངས་པའི་ཕྱིར་ཏེ།  དབུས་མཐའ་ལས།  ཡོད་པས་
མེད་པས་ཡོད་པས་ན། །དེ་ནི་དབུ་མའི་ལམ་ཡིན་ནོ། །ཞེས་གསུངས་ཤིང་།  གཞན་རྣམས་ལས་ཀྱང་དེ་ལྟར་དུ་གསུངས་པའི་ཕྱིར་རོ། །དེ་དག་དབུ་མའི་གཞུང་ལུགས་སུ་འདོད་པའང་མི་འཐད་དེ།  དེ་ལྟར་ན་བོད་ན་སེམས་ཙམ་པའི་ལྟ་བ་སྟོན་
པའི་གཞུང་ལུགས་མེད་པར་ཐལ་བའི་ཕྱིར་རོ། །དོན་དམ་བདེན་པ་དང་།  འདུས་མ་བྱས་ལ་བདེན་པ་མི་འགོག་པ་ཀླུ་སྒྲུབ་ཀྱི་དགོངས་པར་འདོད་པའང་མི་འཐད་དེ།  བསྟོད་ཚོགས་ལས།  ལྟ་བ་ཐམས་ཅད་སྤང་བའི་ཕྱིར། །སྟོང་ཉིད་བདུད་རྩི་
སྟོན་མཛད་ན། །གང་ཞིག་དེ་ལ་ཞེན་གྱུར་པ། །དེ་ནི་ཁྱོད་ཀྱིས་ཤིན་ཏུ་སྨད། །ཅེས་དང་།  རྩ་ཤེར་ལས།  སྐྱེ་དང་གནས་དང་འཇིག་པ་དག །མ་གྲུབ་ཕྱིར་ན་འདུས་བྱས་མེད། །འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་
གྲུབ། །ཅེས་གསུངས་པས་སོ། །དངོས་སྨྲ་བ་ལ་བརྗོད་པའི་སྐྱོན་ཐམས་ཅད་དབུ་མ་པ་རང་ལ་ལོག་པར་འགྱུར་ཏེ།  བདེན་པར་གྲུབ་པའི་ཆོས་དམ་བཅས་པ་ཡོད་པའི་ཕྱིར་དང་།  རིགས་པས་དཔྱད་པའི་ཚེ་ཡོད་པའི་ཕྱོགས་གཟུང་དུ་ཡོད་པའི་
ཕྱིར།  ཇི་སྐད་དུ་རྩོད་ཟློག་ལས།  གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །གལ་ཏེ་མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་

ནི། །སྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། །ཅེས་དང་།  བཞི་བརྒྱ་པ་ལས།  ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་ནི་རིང་པོ་ནའང་། །ཀླན་ཀ་བརྗོད་པར་ནུས་མ་ཡིན། །
ཅེས་གསུངས་པས་སོ། །དེ་ལ་སྐྱོན་སྤོང་བར་འདོད་ནས།  ལུང་དེ་དག་ལས་འདུས་མ་བྱས་དང་མྱ་ངན་ལས་འདས་པ་མ་གྲུབ་པར་གསུངས་པ་རྣམས་མཉམ་གཞག་ལ་ཟློ་ལ་དགོངས་པ་ཡིན་གྱི་རྗེས་ཐོབ་ཤན་འབྱེད་ལ་དགོངས་པ་མ་ཡིན་ལ། 
འདིར་རྗེས་ཐོབ་ཡུལ་གྱི་གནས་ལུགས་འབྱེད་པའི་ཚེ་ཆོས་དབྱིངས་བདེན་གྲུབ་ཏུ་འདོད་པས་སྐྱོན་མེད་དོ་ཞེས་སྨྲའོ། །འདི་ནི་ཤིན་ཏུ་ངོ་མཚར་ཆེ་སྟེ།  དེའི་དོན་མཉམ་གཞག་ལ་ཟློའི་སྐབས་ཀྱི་ཆོས་དབྱིངས་རྗེས་ཐོབ་ཀྱི་ཚེ་བདེན་གྲུབ་ཏུ་དམ་མི་
བཅའ་ཞེས་པའི་དོན་ཡིན་ནམ།  མཉམ་གཞག་གི་ཚེ་དེ་ལྟར་དུ་དམ་མ་བཅས་པས་རང་ལ་སྐྱོན་མི་འགྱུར་ཞེས་པའི་དོན་ཡིན།  དང་པོ་ལྟར་ན་རང་གི་གྲུབ་པའི་མཐའ་དང་དངོས་སུ་འགལ་ཞིང་།  ཕྱི་མ་ལྟར་ན་དབུ་མ་པ་ལ་དམ་བཅའ་ཡོད་མེད་དང་། 
དངོས་སྨྲ་བ་ལ་སྐྱོན་བརྗོད་པ་དང་སྐྱོན་དེ་རང་ལ་འཇུག་པའི་རྩོད་པ་ཟློག་པ་རྣམས་མཉམ་གཞག་ལ་གནས་པའི་ཚེ་ཡིན་གྱི་རྗེས་ཐོབ་ཀྱི་གནས་སྐབས་མ་ཡིན་པར་སྨྲ་བ་འདི་ལ་དཔྱོད་ལྡན་སུ་ཞིག་ཡིད་ཆེས་པར་འགྱུར།  རྩ་བའི་གྲུབ་མཐའ་ཉེས་པའི་སྐྱོན་
སྤོང་མཐར་འདི་ལྟར་འགྱུར་བ་འདི་ལ་སོམས་ལ་གྲུབ་པའི་མཐའ་རེ་མ་སྤེལ་ཞིག །དེས་ན་མཐའ་དང་པོ་གང་ལ་འགོག་པའི་གཞི་ནི་གང་ཞིག་བདེན་པར་ཡོད་མེད་རྩོད་ན་རྩོད་གཞི་དེ་ཉིད་ཡིན་ཏེ།  ཡེ་ཤེས་སྙིང་པོ་ཀུན་ལས་བཏུས་ལས།  རྣམ་

ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་འདོད་དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པདྨོ་བཞིན། །ཞེས་གསུངས་པ་ལྟར་རོ། །བདེན་འཛིན་ཞུགས་པ་གཙོ་ཆེ་བའི་
དབང་དུ་བྱས་ན་དངོས་པོ་ཐམས་ཅད་ཡིན་ཏེ།  རྩ་ཤེར་ལས།  དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཅེས་དང་།  དེའི་འགྲེལ་པར་ཚིག་གསལ་ལས།  དེ་ལ་གང་དག་ཅེས་བྱ་བའི་སྒྲ་ནི་བརྟེན་པའི་ཚིག་སྟེ།  སུ་དག་
ཅེས་བྱ་བའི་སྒྲའི་རྣམ་གྲངས་སོ། །ཞེས་གསུངས་པས་སོ། །སྤྱིར་ཆོས་ཐམས་ཅད་ཡིན་ཏེ།  སྟོང་གཞིའི་ཆོས་ཅན་ཉི་ཤུས་མ་བསྡུས་པའི་ཆོས་ཅི་ཡང་མེད་ཅིང་།  དེ་དག་ལའང་ཐོག་མར་བདེན་པ་བཀག་ནས་མཐར་བཞི་ཆར་གྱི་སྤྲོས་བྲལ་དུ་བྱ་
དགོས་པའི་ཕྱིར་རོ། །འོན་ཀྱང་གཞུང་ལས།  འདུས་བྱས་དང་།  དངོས་པོ་དང་།  སྣང་བ་རྣམས་ལ་བདེན་པ་འགོག་པ་གཙོ་བོར་གསུངས་པ་ནི་བདེན་འཛིན་འཇུག་པའི་གཞིའི་གཙོ་བོ་ཡིན་པས་དེ་དག་ལ་བདེན་པ་བཀག་པས་གཞན་རྣམས་
ལ་བདེན་པ་ཁེགས་པ་དོན་གྱིས་འགྲུབ་པ་ལ་དགོངས་ཏེ།  དཔེར་ན་རྟོག་གེའི་བསྟན་བཅོས་ལས།  དངོས་པོའི་ཡུལ་ཅན་གྱི་སྒྲ་རྟོག་ནི་སྒྲུབ་པས་འཇུག་སྙམ་པའི་ལོག་རྟོག་འཇུག་པའི་གཞིའི་གཙོ་བོ་ཡིན་པས་དེ་དག་སྒྲུབ་པས་འཇུག་པ་རྒྱས་པར་
བཀག་པས་དངོས་མེད་ཀྱི་ཡུལ་ཅན་སྒྲ་རྟོག་སྒྲུབ་པས་འཇུག་པ་ཤུགས་ལ་ཁེགས་པར་གསུངས་པ་བཞིན་ནོ། །གསུམ་པ་ནི་གཞི་དེ་དག་གི་སྟེང་དུ་བདེན་པར་གྲུབ་པ།  དོན་དམ་པར་གྲུབ་པ།  ཡང་དག་པར་གྲུབ་པ།  ངོ་བོ་ཉིད་ཀྱིས་གྲུབ་

པ།  རང་བཞིན་གྱིས་གྲུབ་པ།  རང་གི་མཚན་ཉིད་ཀྱིས་གྲུབ་པ།  བདེན་པའི་སྐྱེ་བ།  བདེན་པའི་དངོས་པོ་ཡོད་པ་ཙམ་ལ་སོགས་པ་སྒྲུབ་པའི་སྒོ་ནས་གཟུང་བའི་ཆོས་ཐམས་ཅད་འགོག་སྟེ་ཐལ་རང་གཉིས་ཆར་གྱིས་དགག་གཞི་དེ་དག་ལ་
རིགས་པས་དཔྱད་པའི་ཚེ་ཡོངས་གཅོད་དུ་གྲུབ་པའི་ཆོས་ཅི་ཡང་མེད་པར་འདོད་པའི་ཕྱིར་རོ། །བཞི་པ་ལ་སྡུག་བསྔལ་སྤང་བའི་དགོས་པ་དང་།  བྱང་ཆུབ་ཐོབ་པའི་དགོས་པ་གཉིས་ལས།  དང་པོ་ནི།  ཆོས་ཕུང་པོ་ལ་བདེན་པར་
འཛིན་པའི་བདེན་འཛིན་ཡོད་ན་དངོས་འབྲས་གང་ཟག་གི་བདེན་འཛིན་ངེས་པར་འབྱུང་།  དེ་ཉིད་ཡན་ལག་བཅུ་གཉིས་ཀྱི་ཐོག་མའི་མ་རིག་པ་ཡིན་ཞིང་།  དེ་ལས་ཡན་ལག་ཕྱི་མ་རྣམས་འབྱུང་བས་སྡུག་བསྔལ་གྱི་རྒྱུའི་གཙོ་བོ་ནི་ཆོས་ལ་
བདེན་པར་འཛིན་པའི་བདེན་འཛིན་ཡིན་ཏེ།  རིན་ཆེན་ཕྲེང་བ་ལས།  ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ། །དེ་ལས་ཀྱང་ནི་སྐྱེ་བ་ཡིན། །ཞེས་དང་།  དབུ་མ་རྩ་བར།  མ་
རིག་བསྒྲིབས་པས་ཡང་སྲིད་ཕྱིར། །འདུ་བྱེད་རྣམ་པ་གསུམ་པོ་དག །མངོན་པར་འདུ་བྱེད་གང་ཡིན་པའི། །ལས་དེ་དག་གིས་འགྲོ་བར་འགྲོ། །ཞེས་དང་།  སྟོང་ཉིད་བདུན་ཅུ་པར།  རྒྱུ་རྐྱེན་ལས་སྐྱེས་དངོས་པོ་རྣམས། །ཡང་
དག་ཉིད་དུ་རྟོག་པ་གང་། །དེ་ནི་སྟོན་པས་མ་རིག་གསུངས། །དེ་ལས་ཡན་ལག་བཅུ་གཉིས་འབྱུང་། །ཞེས་གསུངས་པས་སོ། །དབུ་མའི་གཞུང་ལས་བཤད་པའི་མཐའ་དང་པོ་འགོག་པའི་རིགས་པ་ལ་བརྟེན་ནས་རྟེན་ཅིང་འབྲེལ་བར་འབྱུང་

བ་སྐྱེ་མེད་ཀྱི་དོན་རྟོགས་ན་གང་ཟག་གི་བདག་འཛིན་འགགས་ཤིང་།  དེས་ཉོན་མོངས་པ་མི་བསྐྱེད།  དེས་ལས་མི་སོག་པས་འབྲས་བུ་སྡུག་བསྔལ་ཀྱི་ཕུང་པོ་མཐའ་དག་འགགས་ཏེ།  དབུ་མ་རྩ་བར།  མ་
རིག་འགགས་པར་གྱུར་ན་ནི། །འདུ་བྱེད་རྣམས་ཀྱང་འབྱུང་མི་འགྱུར། །མ་རིག་འགག་པར་འགྱུར་བ་ནི། །ཤེས་པས་དེ་ཉིད་བསྒོམས་པས་སོ། །ཞེས་དང་།  དེའི་འགྲེལ་པར།  རྟེན་ཅིང་འབྲེལ་བར་འབྱུང་བ་དེ་ཉིད་ཕྱིན་ཅི་མ་ལོག་པ་ཇི་
ལྟ་བ་བཞིན་བསྒོམས་པས་མ་རིག་པ་རབ་ཏུ་སྤོང་བར་འགྱུར་རོ། །འདི་ལྟར་གང་གིས་རྟེན་ཅིང་འབྲེལ་བར་འབྱུང་བ་ཡང་དག་པར་མཐོང་བ་དེས་ནི་དངོས་པོ་ཕྲ་མོའི་ཡང་རང་གི་ངོ་བོ་དམིགས་པ་མ་ཡིན་ཏེ།  གཟུགས་བརྙན་ལྟར་དངོས་
པོ་རྣམས་རང་བཞིན་གྱིས་སྟོང་པ་ཉིད་དུ་འཇུག་པར་འགྱུར་རོ། །དེ་དེ་ལྟར་དངོས་པོ་ཐམས་ཅད་རང་བཞིན་གྱིས་སྟོང་པ་ཉིད་དུ་ཞུགས་པས་ཆོས་ཅུང་ཟད་ཀྱང་དམིགས་པར་མི་འགྱུར་རོ། །དེ་མ་དམིགས་པས་འགར་ཡང་མི་རྨོངས་སོ། །མ་
རྨོངས་པས་ལས་མི་བྱེད་དོ། །ཞེས་དང་།  བཞི་བརྒྱ་པར།  རྟེན་ཅིང་འབྲེལ་པར་འབྱུང་བ་ནི། །མཐོང་ན་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར། །གཏམ་དེ་ཁོ་ན་བསྙད་པར་བྱ། །ཞེས་དང་།  སྤྱོད་འཇུག་ལས།  འདིར་
ནི་སྡུག་བསྔལ་རྒྱུར་གྱུར་པའི། །བདེན་པར་ཞེན་པ་བཟློག་བྱ་ཡིན། །ཞེས་གསུངས་པ་རྣམས་མཐའ་དང་པོ་ཐོག་མར་འགོག་པ་ལ་ཚད་མ་ཡིན་པའི་ཕྱིར་རོ། །གཉིས་པ་ནི།  བྱང་ཆུབ་ཐོབ་པར་འདོད་པ་དག་གིས་བདེན་པ་དགག་དགོས་ཏེ།  ཉན་

ཐོས་ཀྱི་བྱང་ཆུབ་ཐོབ་པ་ལ་ཉེར་ལེན་གྱི་ཕུང་པོའི་སྟེང་དུ་བདེན་པ་དགག་དགོས།  རང་རྒྱལ་གྱི་བྱང་ཆུབ་ཐོབ་པ་ལ་དེའི་སྟེང་དུ་གཟུང་བ་ཕྱི་རོལ་གྱི་དོན་དང་ཀུན་ནས་ཉོན་མོངས་ཀྱི་ཆོས་སོགས་ལ་བདེན་པ་དགག་དགོས།  ཐེག་ཆེན་གྱི་བྱང་ཆུབ་ཐོབ་
པ་ལ་མཐའ་བཞི་ཆར་གྱི་སྤྲོས་པ་དགག་དགོས་པའི་ཕྱིར་རོ། །དེ་དག་གི་རྒྱུ་མཚན་ཡང་ཉེར་ལེན་གྱི་ཕུང་པོ་བདེན་མེད་དུ་མ་རྟོགས་ན་གང་ཟག་གི་བདག་མེད་རྟོགས་པར་མི་འགྱུར།  གཟུང་བ་ཕྱི་རོལ་གྱི་དོན་དང་ཀུན་ནས་ཉོན་མོངས་ཀྱི་གཟུང་བ་སོགས་
བདེན་མེད་དུ་མ་རྟོགས་ན་རང་རྒྱལ་གྱི་ལམ་གྱི་ཁྱད་ཆོས་མི་འགྲུབ།  མཐའ་བཞིའི་སྤྲོས་པ་མ་བཀག་ན་ཐེག་ཆེན་ཐུན་མོང་མ་ཡིན་པའི་ལྟ་བ་མི་འགྲུབ་པའི་ཕྱིར་རོ། །འདི་དག་ནི་བྱམས་མགོན་དང་།  ཀླུ་སྒྲུབ་ཀྱི་གཞུང་ལ་སྒྲོས་ངན་གྱི་ལིང་ཐོག་
གིས་མ་བཀབ་པའི་མིག་གིས་བལྟས་ན་གསལ་བར་མཐོང་བར་འགྱུར་རོ། །གཉིས་པ་མཐའ་ཕྱི་མ་གསུམ་འགོག་པའི་རིགས་པ་ལའང་སྔར་ལྟར་བཞི་ལས།  དང་པོ་རིགས་པ་གང་གིས་འགོག་པ་ལ་མཐའ་གཉིས་པ་འགོག་པའི་རིགས་པ་ནི།  
རྩ་ཤེར་ལས།  དངོས་པོ་ཡོད་པ་མ་ཡིན་ན། །དངོས་མེད་གང་གི་ཡིན་པར་འགྱུར། །ཞེས་དང་།  རྩོད་ཟློག་ལས།  དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ།  ཞེས་དང་།  བདེན་གཉིས་ལས།  དགག་བྱ་ཡོད་པ་མ་ཡིན་
པས། །ཡང་དག་ཏུ་ན་བཀག་མེད་གསལ། །ཞེས་དང་།  རྒྱན་ལས།  སྐྱེ་ལ་སོགས་པ་མེད་པའི་ཕྱིར། །སྐྱེ་བ་མེད་ལ་སོགས་མི་སྲིད། །ཅེས་སོགས་གསུངས་པ་རྣམས་སོ། །མཐའ་གསུམ་པ་འགོག་པའི་རིགས་པ་ནི།  སྔར་བཤད་པའི་

རིགས་པ་གཉིས་ཆར་རོ། །མཐའ་བཞི་པ་འགོག་པའི་རིགས་པ་ནི་བདེན་པར་ཡོད་པ་དང་།  བདེན་པར་མེད་པ་གཉིས་ཀ་མ་ཡིན་པ་ཞིག་ཏུ་གཟུང་ན།  མཐའ་གཉིས་སྤངས་པའི་དབུས་ལ་དམིགས་པའི་སྒོ་ནས་གནས་པར་འགྱུར་ལ། 
དེ་ལའང་དམིགས་པའི་སྒོ་ནས་གནས་པར་མི་བྱ་སྟེ།  དེ་མ་གྲུབ་པའི་ཕྱིར་དང་།  གལ་ཏེ་གྲུབ་ན་དེའང་མཐར་འགྱུར་བའི་ཕྱིར་ཞེས་པ་སྟེ།  མདོ་ཏིང་ངེ་འཛིན་གྱི་རྒྱལ་པོ་ལས།  སྟོང་དང་མི་སྟོང་འདི་ཡང་མཐའ་ཡིན་ཏེ། །གཙང་དང་མི་
གཙང་འདི་ཡང་མཐའ་ཡིན་ནོ། །དེ་ལྟར་མཐའ་གཉིས་རྣམ་པར་སྤངས་ནས་ནི། །མཁས་པས་དབུས་ལའང་གནས་པར་མི་བྱའོ། །ཞེས་གསུངས་པས་སོ། །འོ་ན་མཐའ་གཉིས་སྤངས་པའི་དབུ་མ་རྟོགས་བྱར་བཤད་པ་འགལ་ལོ་
ཞེ་ན་རིགས་པས་དཔྱད་པའི་ཚེ་ཡོད་མེད་སོགས་ཀྱི་མཐའ་བཞི་པོ་གང་ཡང་མ་མཐོང་བ་ལ་དབུ་མ་རྟོགས་ཞེས་དང་།  གནས་ལུགས་རྟོགས་ཞེས་ཐ་སྙད་བྱས་པ་ཙམ་ཡིན་གྱི་མཐའ་གཉིས་སྤངས་པའི་དབུ་མ་ཞིག་གྲུབ་ནས་དེར་གཟུང་བར་བྱར་
ཡོད་པ་མ་ཡིན་ཏེ།  དེ་ལྟར་བཟུང་ན་མདོ་ལས།  འོད་སྲུང་གང་ཟག་གི་བདག་ཏུ་ལྟ་བ་རི་རབ་ཙམ་ནི་སླའི་སྟོང་པ་ཉིད་དུ་ལྟ་བ་མངོན་པའི་ང་རྒྱལ་ཅན་ནི་དེ་ལྟ་མ་ཡིན་ནོ། །ཞེས་དང་།  ཀླུ་སྒྲུབ་ཀྱིས་སྟོང་པ་ཉིད་ལ་མངོན་པར་ཞེན་པ་སྨད་པའི་གནས་
སུ་ཡང་ཡང་གསུངས་པས་སོ། །དེ་ལྟར་ན་འཇིག་རྟེན་ཐ་མལ་པ་དང་ཁྱད་པར་མེད་པར་འགྱུར་རོ་སྙམ་ན།  དེ་ནི་མ་ཡིན་ཏེ་དེ་དག་གིས་ནི་མ་བཙལ་ནས་མ་རྙེད་པ་ཡིན་ལ།  འདིར་ནི་བཙལ་ནས་གཟུང་བར་བྱ་བའི་ཆོས་གང་ཡང་མ་རྙེད་པ་ཡིན་པའི་

ཕྱིར་ཞེས་རྗེ་བཙུན་གྲགས་པ་རྒྱལ་མཚན་གསུང་ངོ་། །དེང་སང་དབུ་མའི་ལྟ་བ་ལ་ཆོམ་རྐུན་བྱེད་པ་དག་གིས་ལྟ་བ་བསྒོམ་པའི་ཚེ་ཐོག་མར་དགག་བྱ་ངོས་གཟུང་དེ་བཀག་པའི་རྗེས་སུ་བཀག་པ་འདི་ཡིན་ནོ་ཞེས་ངོས་བཟུང་ནས་བསྒོམ་དགོས་ཏེ་དཔེར་ན་
རྐུན་པོ་བཙལ་བའི་ཚེ་རྐུན་པོ་འདིའོ་ཞེས་ངོས་ཟིན་ནས་གཟུང་དགོས་པ་བཞིན་ནོ་ཞེས་པའི་དཔེ་དང་བཅས་ཏེ་སྨྲ་བ་གྲག་གོ།  འདི་དག་ལ་བཀའ་དང་བསྟན་བཅོས་རྣམ་དག་ནས་སྨན་མ་ཞུ་བ་དུག་ཏུ་སོང་བ་དང་།  རིགས་སྔགས་མེད་པས་དུག་སྦྲུལ་
གྱི་མགོ་ནས་རིན་པོ་ཆེ་ལེན་པ་དང་།  ནོར་མེད་ལ་ནོར་དུ་གཟུང་བ་དང་།  མིང་མེད་ལ་མིང་དུ་གཟུང་བ་སོགས་དཔེ་དུ་མའི་སྒོ་ནས་སྨོད་པས་འཛིན་པ་ལྟ་ཅི་སྨོས་ཐོས་པར་གྱུར་ནའང་རྣ་བ་དགབ་བོ། །གཉིས་པ་གཞི་གང་ལ་འགོག་པ་ནི་མཐའ་དང་པོ་
འགོག་པའི་གཞི་གང་ཡིན་པ་དེ་དག་སྟེ།  གཞི་གང་ཡང་རུང་བ་གཅིག་ལ་མཐའ་དང་པོ་བཀག་ཟིན་ནས་ཕྱི་མ་གསུམ་དུ་མངོན་པར་ཞེན་ན་དེའང་དགག་སྟེ།  མཐར་མཐའ་བཞིའི་སྤྲོས་བྲལ་དུ་བྱ་དགོས་པའི་ཕྱིར་རོ། །དཔེར་ན་ཡེ་ཤེས་སྙིང་པོ་
ཀུན་ལས་བཏུས་ལས།  གཉིས་མེད་ཀྱི་རྣམ་ཤེས་གཅིག་དུ་བྲལ་གྱི་རྟགས་ཀྱིས་བདེན་མེད་དུ་བསྒྲུབས་པའི་རྗེས་སུ་དེ་ཉིད་ལ་མཐའ་བཞིའི་སྤྲོས་བྲལ་གསུངས་པ་ལྟ་བུའོ། །གསུམ་པ་དགག་བྱ་གང་འགོག་པ་ནི།  མཐའ་དང་པོ་བཀག་པའི་
རྗེས་སུ་རྣམ་རྟོག་གིས་གང་དུ་ཞེན་པའི་ཡུལ་དེ་ཉིད་འགོག་པ་སྟེ།  བཞི་བརྒྱ་པ་ལས།  རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་དགག་པར་བྱ། །ཞེས་དང་།  རྣམ་འགྲེལ་ལས།  འདི་ཡུལ་སུན་དབྱུང་མེད་པར་ནི། །དེ་སྤོང་བར་ནི་

ནུས་མ་ཡིན། །ཅེས་གསུངས་པར་ལྟར་རོ། །མཐའ་བཞི་མཚན་གཞིར་བྱས་ནས་དེའི་སྟེང་དུ་བདེན་པ་འགོག་པ་ནི་མཐའ་དང་པོ་འགོག་པའི་རིགས་པ་སྟེ།  རང་བཞིན་སྟོང་པ་ཉིད་ཀྱིས་སྟོང་བཞིའི་ཆོས་ཅན་ལ་བདེན་
པར་འགོག་པ་བཞིན་ནོ། །བཞི་པ་དེ་ལྟར་བཀག་པའི་དགོས་པ་ནི།  ཐེག་ཆེན་གྱི་བྱང་ཆུབ་ཐོབ་པ་ལ་མཚན་མེད་ཚང་བར་རྟོགས་པ་དང་།  ཆོས་ཀྱི་བདག་མེད་གསལ་བ་དང་རྒྱས་པར་རྟོགས་དགོས་པས་དེའི་ཆེད་དུ་ཡིན་ཏེ།  ཀླུ་སྒྲུབ་ཀྱིས།  མཚན་
མ་མེད་པར་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཡི་ཕྱིར་ན་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་དང་།  འཇུག་འགྲེལ་ལས།  ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་
བསྟན་པ་ཡང་རིགས་པ་ཉིད་དེ་རྒྱས་པར་བསྟན་པ་བརྗོད་པར་འདོད་པའི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཞེས་གསུངས་པས་སོ། །གཉིས་པ་དེ་དག་འགོག་ཏུ་མི་རུང་བའི་
ལོག་རྟོག་དགག་པ་ལ་གཉིས་ཏེ།  ཕྱོགས་སྔ་མ་བརྗོད་པ་དང་།  དེ་སུན་དབྱུང་བའོ། །དང་པོ་ནི།  ཕྱིས་ཀྱི་དབུ་མ་པར་རློམ་པ་བསྟན་པའི་སྙིང་པོ་སྤྲོས་བྲལ་ལ་མཐའ་གཅིག་ཏུ་སྡང་བ་དག་ན་རེ།  དེ་ལྟར་བདེན་པ་བཀག་ཟིན་ནས་བདེན་པ་
བཀག་པའི་སྟོང་ཉིད་དེར་མངོན་པར་ཞེན་པ་ནི་དགག་ཏུ་མི་རུང་སྟེ།  དེ་ཡུལ་གྱི་གནས་ལུགས་རྟོགས་པའི་བློ་ཡིན་པའི་ཕྱིར་དང་།  དབུ་མའི་དགག་བྱ་ནི་བདེན་པ་ཁོ་ན་ཡིན་ལ།  དེས་བདེན་པར་མ་བཟུང་བའི་ཕྱིར་དང་།  སྔ་མས་བདེན་པ་བཀག་

ཟིན་ནས་ཕྱི་མས་དེའང་འགོག་དགོས་ན་བློ་སྔ་མ་གནོད་བཅས་དང་།  ཕྱི་མ་ཐུག་མེད་དུ་འགྱུར་བའི་ཕྱིར་རོ། །འོ་ན།  ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པ། །ཞེས་སོགས་ཡུལ་གྱི་གནས་ལུགས་མཐའ་
བཞི་ཆར་གྱི་སྤྲོས་པ་དང་བྲལ་བ་དང་།  བློས་མཐའ་བཞི་གང་དུའང་གཟུང་དུ་མི་རུང་བར་གསུངས་པ་རྣམས་དང་འགལ་ལོ་སྙམ་ན་དེའི་དོན་ནི་དོན་དམ་དུ་ཡོད་པ་ཡང་མ་ཡིན་ཀུན་རྫོབ་ཏུ་མེད་པ་ཡང་མ་ཡིན་པས་བློས་ཀྱང་དེ་ལྟར་འཛིན་དུ་མི་རུང་ཞེས་
པའི་དོན་ཡིན་གྱི་ཡོད་མིན་མེད་མིན་སྒྲ་ཇི་བཞིན་དུ་ཁས་ལེན་དུ་མི་རུང་སྟེ།  དགག་པ་གཉིས་ཀྱི་རྣལ་མ་གོ་བས་ཡོད་པ་མ་ཡིན་ན་མེད་དགོས་ཤིང་།  མེད་པ་མ་ཡིན་ན་ཡོད་དགོས་པའི་ཕྱིར་རོ། །བློས་མཐའ་གང་དུའང་མི་འཛིན་པ་དབུ་མའི་ལྟ་
བར་འདོད་པ་ནི་རྒྱ་ནག་ཧ་ཤང་གི་ལྟ་བ་དང་མཚུངས་པས་བདེན་པ་བཀག་ཟིན་ནས་བདེན་པས་སྟོང་པའི་སྟོང་ཉིད་དེ་ཁོ་ནར་གཟུང་བ་ནི་གནས་ལུགས་རྟོགས་པའི་བློ་ཡིན་ནོ། །དེ་ལྟར་བདེན་འཛིན་ལེགས་པར་ངོས་ཟིན་ན་བདག་འཛིན་གཉིས་མ་ཡིན་
པའི་རྟོག་པ་དུ་མ་ཞིག་ཡོད་པ་ཤེས་པར་འགྱུར་བས་རྟོག་པས་གང་གཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་བཟློག་པར་འགྱུར་རོ། །ཞེས་འཛེར་ཏོ། །གཉིས་པ་ནི།  བདེན་པ་
བཀག་ཟིན་ནས་དེ་བཀག་པའི་སྟོང་ཉིད་དུ་མངོན་པར་ཞེན་པ་དག་དགག་ཏུ་མི་རུང་བར་འདོད་པ་ནི་དབུ་མའི་གཞུང་ལུགས་ཀྱི་གནད་ཆེན་པོ་འཕྱུགས་པ་སྟེ།  མདོ་སྡུད་པ་ལས།  ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །

མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཅེས་དང་།  ཡུམ་བར་མ་ལས།  གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །གཟུགས་མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཞེས་སོགས་དབུ་
མའི་གཞུང་ལུགས་ཁུངས་ཐུབ་ཐམས་ཅད་ནས་སྟོང་མི་སྟོང་ལ་སོགས་པའི་གཉིས་འཛིན་ཐམས་ཅད་དགག་བྱར་གསུངས་པར་མཐུན་པའི་ཕྱིར་རོ། །བདེན་པས་སྟོང་པའི་སྟོང་པ་ཁོ་ནར་བཟུང་བ་དབུ་མའི་ལྟ་བ་མཐར་ཐུག་རྟོགས་པར་བྱས་ནས་དེ་དགག་
ཏུ་མི་རུང་བ་ནི་གསང་སྔགས་ཀྱི་རྒྱུད་སྡེ་རྣམས་ལས་རྣམ་གྲངས་དུ་མས་སྨད་ཅིང་རྣལ་འབྱོར་ཆེན་པོའི་སྐབས་སུ་རྩ་ལྟུང་བཅུ་གཅིག་པར་འགྱུར་བར་གསུངས་པ་སོགས་མང་དུ་ཡོད་ཀྱང་འདིར་སྐབས་མ་ཡིན་པས་མ་སྤྲོས་སོ། །དབུ་མའི་རིགས་
པས་དགག་བྱ་བདེན་པ་ཁོ་ན་ཡིན་པ་ལའང་རིགས་པས་གནོད་དེ།  དེ་ལྟར་ན་མཐའ་གང་རུང་གཅིག་དང་བྲལ་ན་དབུ་མར་འགྱུར་བས་ཁྱབ་པར་ཐལ།  དབུ་མའི་རིགས་པས་དགག་པར་བྱ་བའི་མཐའ་ནི་བདེན་པར་ཡོད་མེད་གཉིས་ཀྱི་ནང་ནས་
བདེན་པ་ཁོ་ན་དང་ཡང་དག་པར་ཡོད་མེད་གཉིས་ཀྱི་ནང་ནས་ཡང་དག་པར་ཡོད་པ་ཁོ་ན་སོགས་ཡིན་པའི་ཕྱིར།  གལ་ཏེ་མཐའ་གཉིས་སུ་བྱས་པའི་མེད་མཐའ་ནི་ཀུན་རྫོབ་ཏུ་མེད་པ་ཡིན་པས་སྐྱོན་མེད་དོ་སྙམ་ན།  འོ་ན་གནས་ལུགས་དཔྱོད་
པའི་རིགས་པས་དཔྱད་པའི་ཚེ་སྣང་བའི་དངོས་པོ་རྣམས་ཀུན་རྫོབ་ཏུ་ཡོད་པར་འགྱུར་ཏེ་དེའི་ཚེ་མཐའ་བཞི་ཆར་བཀག་པས་སྣང་བའི་དངོས་པོ་ཀུན་རྫོབ་ཏུ་མེད་པའང་དགག་དགོས་པའི་ཕྱིར།  ཁྱབ་པ་ནི་ཁྱེད་ཅག་ཨེ་དྲན།  འདོད་ན་ཅི་ལྟར་འགྱུར་

སོམས་ཤིག །བློ་སྔ་མ་ཡུལ་གྱི་གནས་ལུགས་རྟོགས་པས་བློ་ཕྱི་མས་དེ་དགག་ཏུ་མི་རུང་ཞེས་པའང་གནད་མ་ཟིན་པའི་བློ་ངོར་འཐད་པར་སྣང་ཡང་གནད་ཟིན་ན་འདི་ལྟར་འགྱུར་ཏེ།  རིགས་པས་བདེན་པ་བཀག་ནས་བདེན་མེད་དུ་མངོན་པར་ཞེན་པའི་
བློ་དེ་བདེན་པ་བཀག་པའི་ཆ་ནས་ཡུལ་གྱི་གནས་ལུགས་རྟོགས་པ་ཡིན་ཀྱང་བདེན་མེད་དུ་མངོན་པར་ཞེན་པའི་ཆ་ནས་ཕྱིན་ཅི་ལོག་ཡིན་པས་བློ་ཕྱི་མས་དགག་དགོས་ཏེ།  རིགས་པས་དཔྱད་པའི་ཚེ་བདེན་འཛིན་གྱི་ཞེན་ཡུལ་བདེན་པ་མེད་པ་ལྟར་
བདེན་མེད་དུ་འཛིན་པའི་ཞེན་ཡུལ་བདེན་མེད་དེའང་མེད་པར་མཚུངས་པའི་ཕྱིར་རོ། །དཔེར་ན་བདེན་བཞིའི་སྟེང་དུ་རྟག་སོགས་བཅུ་དྲུག་བཀག་པའི་ཆ་ནས་མི་རྟག་ལ་སོགས་བཅུ་དྲུག་རྟོགས་པའི་བློ་ཡུལ་གྱི་གནས་ཚུལ་རྟོགས་པར་འཇོག་
ཀྱང་ཞེན་ཡུལ་མི་རྟག་ལ་སོགས་བཅུ་དྲུག་པོ་རིགས་པས་དཔྱད་པའི་ཚེ་མ་གྲུབ་པས་དེར་ཞེན་པའི་བློ་ཕྱིན་ཅི་ལོག་ཡིན་པ་བཞིན་ནོ། །དེ་ཡང་མགོན་པོ་བྱམས་པས་མི་རྟག་ལ་སོགས་བཅུ་དྲུག་ལའང་མངོན་ཞེན་འགོག་པ་དང་།  བདེན་བཞིའི་སྟེང་དུ་སྤྲོས་
པ་སོ་གཉིས་བཀག་ནས་བསྒོམས་པས་མཐོང་ལམ་གྱི་སྐབས་སུ་སྤྲོས་པ་སོ་གཉིས་དང་བྲལ་བའི་སྤྲོས་བྲལ་མངོན་དུ་འགྱུར་བར་གསུངས་པ་དེ་ཉིད་འདི་ལ་ཚད་མ་ཡིན་ནོ། །དེ་བཞིན་དུ་འཁོར་གསུམ་དུ་མངོན་པར་ཞེན་པའི་སྒོ་ནས་སྦྱིན་པ་
གཏོང་བ་དང་ཚུལ་ཁྲིམས་བསྲུང་བ་སོགས་སེར་སྣ་དང་འཆལ་ཚུལ་གྱི་གཉེན་པོ་ཡིན་ཡང་བློ་དེ་ཉིད་གནས་ཚུལ་ལ་ལྟོས་ཏེ་ཕྱིན་ཅི་ལོག་ཡིན་པས་འཁོར་གསུམ་མི་དམིགས་པའི་བློས་སྤོང་དགོས་པ་དང་།  དེ་བཞིན་གཤེགས་པ་ལ་མཚན་

འཛིན་དང་བཅས་ཏེ་ཕྱག་འཚལ་བ་མ་དད་པ་སོགས་ཀྱི་གཉེན་པོ་ཡིན་ཡང་གནས་ཚུལ་ལ་ལྟོས་ཏེ་ཕྱིན་ཅི་ལོག་ཡིན་པར་གསུངས་པ་སོགས་མཐའ་ཡས་པར་ཤེས་པར་བྱའོ། །གལ་ཏེ་དེ་དག་འདིར་ཁས་མི་ལེན་ནོ་
སྙམ་ན་མགོན་པོ་བྱམས་པས་ཡུམ་དོན་དབུ་མར་འགྲེལ་པའི་བསྟན་བཅོས་དབུ་མའི་སྐབས་སུ་ཁས་མི་ལེན་པ་ནི་ཧ་ཅང་མི་འཚམ་པའི་ལོག་རྟོག་ཡིན་པས་གཞན་དུ་བཀག་ཟིན་ཅིང་དབུ་མའི་གཞུང་ལུགས་འདིར་ཡང་།  གལ་ཏེ་མི་རྟག་རྟག་
གོ་ཞེས། །དེ་ལྟར་འཛིན་པ་ལོག་ཡིན་ན། །སྟོང་ལ་མི་རྟག་པ་འོ་ཞེས། །འཛིན་པའང་ཇི་ལྟར་ལོག་མ་ཡིན། །ཅེས་སོགས་རྟག་མི་རྟག་སོགས་ཕྱོགས་གཉིས་ཆར་ཕྱིན་ཅི་ལོག་ཡིན་པར་གསུངས་པ་དང་།  ཁྱེད་རང་གིས་ཀྱང་མི་རྟག་ལ་
སོགས་བཅུ་དྲུག་མངོན་སུམ་དུ་རྟོགས་པས་གང་ཟག་གི་བདག་མེད་རྟོགས་པ་གང་ཟག་གི་བདག་མེད་མཚན་ཉིད་ཡོངས་སུ་རྫོགས་པར་མ་རྟོགས་པར་ཁས་བླངས་པ་དང་འགལ་ལོ། །བློ་སྔ་མ་གནོད་བཅས་དང་།  ཕྱི་མ་ཐུག་མེད་དུ་འགྱུར་
རོ་ཞེས་པའང་མ་དཔྱད་པ་སྟེ།  ཇི་སྲིད་མཐའ་བཞིའི་སྤྲོས་པ་མ་ལུས་པར་མ་བཀག་གི་བར་དུ་དེར་འགྱུར་བ་ནི་འདོད་ཐོག་ཏུ་བབས་པས་གནོད་བྱེད་མ་ཡིན་ལ།  མཐའ་བཞིའི་སྤྲོས་པ་བཀག་ཟིན་ནས་ནི་དེར་མི་འགྱུར་ཏེ་བློ་སྔ་མས་མཐའ་
གང་དུའང་མ་བཟུང་བས་ཕྱི་མས་དགག་པར་བྱར་མེད་པའི་ཕྱིར་རོ། །ཡོད་མིན་མེད་མིན་གྱི་དོན་དོན་དམ་དུ་ཡོད་པ་མ་ཡིན།  ཀུན་རྫོབ་ཏུ་མེད་པ་མ་ཡིན་ཅེས་པ་ལ་འཆད་པ་ནི་བདེན་པ་གཉིས་ཆར་ལ་ལྟོས་ནས་རྟག་ཆད་སྤང་བའི་སྐབས་

འགའ་ཞིག་ཏུ་དེ་ལྟར་འཆད་དགོས་པ་ཡོད་ཀྱང་།  མཐའ་བཞིའི་སྤྲོས་བྲལ་གྱི་ཚེ་དེ་ལྟར་འཆད་དུ་མི་རུང་སྟེ།  མཐའ་བཞིའི་སྤྲོས་བྲལ་མཚན་ཉིད་པ་ནི་འཕགས་པའི་མཉམ་གཞག་ཟག་པ་མེད་པའི་ཡེ་ཤེས་ཀྱི་གཟིགས་ངོ་ཡིན་ལ་རྗེས་
མཐུན་པ་ནི་མཐར་ཐུག་དཔྱོད་པའི་རིགས་ཤེས་བློ་ངོར་རྟོགས་དགོས་ཤིང་དེའི་ཚེ་ཆོས་ཅན་བུམ་པ་ལྟ་བུ་ཀུན་རྫོབ་ཏུ་ཡོད་པར་ཁས་བླངས་དགོས་པར་སྔར་བཤད་ཟིན་ཅིང་དེའང་ཁས་བླངས་ན་ཐལ་འགྱུར་བ་རྣམས་ཀྱིས་མྱུ་གུ་བདག་ལས་སྐྱེ་བ་
མེད་པར་བསྒྲུབ་པ་ལ་རང་རྒྱུད་བྱ་མི་རིགས་པའི་ཤེས་བྱེད་དུ་དེའི་ཚེ་ཆོས་ཅན་མྱུ་གུ་ཚད་མས་གྲུབ་པ་མེད་པ་འདི་ཉིད་གཙོ་བོར་བཀོད་པ་ཚིག་གསལ་ལས་གསུངས་པ་དང་འགལ་ལོ། །ཡང་ཡོད་མིན་མེད་མིན་གྱི་དོན་ཡོད་པར་ཡང་བདེན་པར་མ་
གྲུབ།  མེད་པར་ཡང་བདེན་པར་མ་གྲུབ།  ཅེས་སོགས་ལ་འཆད་པ་ནི་བྱིས་པ་སླུ་བར་བྱེད་པའི་གཏམ་སྟེ།  སྤྱིར་འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་འགྲུབ། །ཅེས་པ་ལྟ་བུ་འདུས་བྱས་དང་འདུས་མ་བྱས་གཉིས་ཀ་
དགག་གཞིར་བྱས་ནས་དེའི་སྟེང་དུ་བདེན་པ་བཀག་པའང་ཡོད་མོད་ཀྱི་ཆོས་ཅན་གཟུང་འཛིན་གཉིས་སྟོང་གི་རྣམ་ཤེས་ལྟ་བུའི་སྟེང་དུ་མཐའ་བཞིའི་སྤྲོས་པ་བཀག་པ་ཡེ་ཤེས་སྙིང་པོ་ཀུན་ལས་བཏུས་ལས་གསུངས་པས་དེའི་ཚེ་ཡོད་པ་དང་
མེད་པ་སོགས་བཞི་པོ་ཆོས་ཅན་དུ་བྱས་ནས་དེའི་སྟེང་དུ་བདེན་པ་བཀག་པ་ལ་འབྲེལ་ཅི་ཡོད་སོམས་ཤིག །གལ་ཏེ་དེའི་དོན་གཟུང་འཛིན་གཉིས་སྟོང་གི་རྣམ་པར་ཤེས་པ་དོན་དམ་དུ་ཡོད་པ་མ་ཡིན།  ཀུན་རྫོབ་ཏུ་མེད་པ་མ་ཡིན་ཅེས་སོགས་ལ་སྦྱོར་

བ་ཡིན་ནོ་སྙམ་ན།  རྣམ་པར་ཤེས་པ་ཆོས་ཅན་དོན་དམ་དུ་ཡོད་པ་དང་།  ཀུན་རྫོབ་ཏུ་མེད་པ་གཉིས་ཀ་ཡིན་པར་ཐལ།  དེ་གཉིས་ཀ་མ་ཡིན་པ་མིན་པའི་ཕྱིར།  རྟགས་འབྲུ་གནོན་གྱི་ཐོག་ཏུ་དངོས་འགལ།  ཁྱབ་པ་དགག་
པ་གཉིས་ཀྱི་རྣལ་མ་གོ་བ་ལ་དངོས་འགལ་ཡིན་པས་རྗེས་འབྲང་དག་ལེགས་པར་སོམས་ཤིག །དབུ་མའི་ལྟ་བ་ལ་དཔྱོད་པའི་སྐབས་འདིར་དགག་པ་གཉིས་ཀྱི་རྣལ་མ་གོ་བ་འདི་ལ་འཕགས་མཆོག་ཀླུ་སྒྲུབ་ཀྱིས།  ཡང་དག་ཇི་བཞིན་ཡོངས་
ཤེས་པས། །མེད་དང་ཡོད་པར་མི་འདོད་པ། །དེ་ཕྱིར་མེད་པ་པར་འགྱུར་ན། །ཅི་ཕྱིར་ཡོད་པ་པར་མི་འགྱུར། །གལ་ཏེ་ཡོད་པ་སུན་ཕྱུང་བས། །དོན་གྱིས་འདི་ནི་མེད་པར་བསླན། །དེ་བཞིན་མེད་པ་སུན་ཕྱུང་བས། །ཡོད་པར་ཅི་ཡི་
ཕྱིར་མི་བསླན། །ཞེས་ཆེད་དུ་གཏད་པའི་དགག་པའང་མཛད་ཅིང་།  གཞན་ཡང་ཆད་མཐའ་བཀག་ན་རྟག་མཐར་འགྱུར་བ་དང་།  རྟག་མཐའ་བཀག་ན་ཆད་མཐར་འགྱུར་བ་དང་།  མི་རྟག་ལ་སོགས་བཅུ་དྲུག་བཀག་ན་རྟག་སོགས་བཅུ་
དྲུག་ཏུ་འགྱུར་བ་དང་།  རྟག་སོགས་བཅུ་དྲུག་བཀག་ན་མི་རྟག་ལ་སོགས་བཅུ་དྲུག་ཏུ་འགྱུར་བར་ཐལ་བ་སོགས་སྐྱོན་གཞལ་དུ་མེད་པ་འབབ་པས།  མཐའ་གཉིས་སྤངས་པའི་དབུ་མ་དོན་དུ་གཉེར་བ་དག་གིས་བཞི་མདོའི་རྩྭ་བཞིན་དོར་བར་བྱའོ། །
མཐར་ཐུག་དཔྱོད་པའི་རིགས་ཤེས་ཀྱི་ངོར་སྤྲོས་པའི་མཐའ་བཞི་བཀག་པ་ལ་རྒྱ་ནག་ཧ་ཤང་གིས་ལྟ་བ་ཡིན་ནོ་ཞེས་སྨྲ་བ་ནི་བརྟགས་དཔྱད་མ་བྱས་པའམ།  ཐབས་ལ་བསླུ་བའི་བདུད་ཀྱིས་ཆེད་དུ་གཏད་ནས་སྨྲས་པ་སྟེ།  རྒྱ་ནག་ཧ་ཤང་གིས་ནི་གནས་

ལུགས་ཀྱི་དོན་ལ་བརྟགས་དཔྱད་མི་བྱེད་པར་རྟོགས༷་པ་རང་དགར་བཀག་ནས་ཅིའང་ཡིད་ལ་མི་བྱེད་པ་ཙམ་ལ་ལྟ་བ་མཐར་ཐུག་རྟོགས་པར་འདོད་པ་ཡིན་ཞིང་།  དེ་ཉིད་མཁས་པ་ཀ་མ་ལ་ཤཱི་ལས་ལུང་དང་རིགས་པས་སུན་ཕྱུང་བ་ཡིན་ལ་འདིར་ནི་
དབུ་མའི་གཞུང་ལུགས་ལས་བཤད་པའི་རིགས་པ་རྣམས་ཀྱིས་ཡུལ་གྱི་གནས་ལུགས་གཏན་ལ་ཕབ་ནས་མཐར་འཛིན་གྱི་ཞེན་ཡུལ་རེ་རེ་ནས་སུན་ཕྱུང་སྟེ་མཐར་ཡོད་མེད་ལ་སོགས་པའི་སྤྲོས་པ་གང་ཡང་མ་རྙེད་པ་ཙམ་ལ་དབུ་མའི་ལྟ་བ་
རྟོགས་ཞེས་པའི་ཐ་སྙད་མཛད་པ་ཡིན་པའི་ཕྱིར་རོ། །བདག་འཛིན་གཉིས་མ་ཡིན་པའི་རྣམ་རྟོག་ཕུང་པོ་གསུམ་པ་དུ་མ་ཡོད་ཅེས་པའི་དོན་དེ་བདེན་འཛིན་གྱི་སྒྲོ་འདོགས་ཆོད་ནས་བཏགས་ཡོད་ཙམ་དུ་མངོན་པར་ཞེན་པའི་འཁོར་གསུམ་དུ་རྣམ་པར་
རྟོག་པའི་བློ་འམ་དགག་བྱ་བཀག་པའི་བཀག་པ་ལ་མངོན་པར་ཞེན་པའི་བློ་ལ་འཆད་དགོས་ཏེ།  དེ་ལས་གཞན་པ་མི་སྲིད་པའི་ཕྱིར་རོ། །དེའང་འདོད་ན་བློ་སྔ་མ་སྤང་བྱ་མ་ཡིན་པའམ་ཡང་ན་ཞེན་ཡུལ་སུན་མ་ཕྱུང་བར་ཞེན་བྱེད་ཀྱི་བློ་སྤོང་བ་ཡོད་
པར་ཁས་ལེན་དགོས་པར་འགྱུར་རོ། །བློ་ཕྱི་མ་སྤང་བྱ་མ་ཡིན་པར་ཁས་ལེན་པར་སྣང་ཡང་བདེན་གཉིས་ལས།  དགག་བྱ་ཡོད་པ་མ་ཡིན་པས། །ཡང་དག་ཏུ་ན་བཀག་མེད་གསལ། །ཞེས་སོགས་དང་འགལ་བས་མི་འཐད་དོ། །རྣམ་
རྟོག་གིས་གང་དུ་ཞེན་པའི་ཡུལ་ཐམས་ཅད་མཐར་ཐུག་དཔྱོད་པའི་རིགས་ངོར་དགག་བྱ་མ་ཡིན་པར་འདོད་པའང་མི་འཐད་དེ།  རྣམ་རྟོག་གིས་གང་དུ་ཞེན་པའི་ཡུལ་ཐམས་ཅད་མཐར་ཐུག་དཔྱོད་པའི་རིགས་པས་དཔྱད་ནས་བདེན་མེད་དུ་གཏན་ལ་

དབབ་དགོས་པའི་ཕྱིར་འོ་ན་ཀུན་རྫོབ་བདེན་པའང་མཐར་ཐུག་དཔྱོད་པའི་རིགས་ངོར་དགག་བྱར་འགྱུར་རོ་ཞེ་ན་ཤིན་ཏུའང་འདོད་དེ།  མཐར་ཐུག་དཔྱོད་པའི་རིགས་པས་བཙལ་བའི་ཚེ་མི་རྙེད་པའི་ཕྱིར་རོ། །དེ་ལྟ་མ་ཡིན་ན་སྣང་བའི་
སྟེང་དུ་བདེན་པར་ཡོད་མེད་རྩོད་པའི་ཚེ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཆོས་ཅན་སྣང་བ་ཡོད་པར་འགྱུར་ཏེ།  དེའི་ཚེ་སྣང་བའི་སྟེང་དུ་བདེན་པ་ཙམ་འགོག་གི་སྣང་བ་མི་འགོག་པར་ཁས་བླངས་པའི་ཕྱིར་འདོད་ན་ཐལ་འགྱུར་བའི་
ལུགས་ལས་ཉམས་སོ། །གཞན་ཡང་བདག་འཛིན་གཉིས་པོ་མ་ཡིན་པའི་རྟོག་པ་ཕུང་པོ་གསུམ་པ་དེ་དག་སྤང་བྱ་ཡིན་ནམ་མ་ཡིན།  མིན་ན་སངས་རྒྱས་ཀྱི་སར་རྟོག་པ་ཡོད་པར་འགྱུར་ཞིང་།  ཡིན་ན་ཞེན་ཡུལ་སུན་མ་ཕྱུང་བར་ཞེན་བྱེད་ཀྱི་བློ་སྤོང་
བ་ཡོད་པར་འགྱུར་ཏེ།  དེའི་ཞེན་ཡུལ་སུན་དབྱུང་དུ་མེད་པར་ཁས་བླངས་པའི་ཕྱིར།  གཞན་ཡང་མཚན་འཛིན་ཡིན་ན་བདེན་འཛིན་ཡིན་པས་ཁྱབ་པར་འགྱུར་ཏེ།  དེ་ཡིན་ན་བདག་འཛིན་གཉིས་པོ་གང་རུང་ཡིན་པས་ཁྱབ།  དེ་གཉིས་གང་
རུང་ཡིན་ན།  བདེན་འཛིན་ཡིན་པས་ཁྱབ་པར་ཁས་བླངས་པའི་ཕྱིར།  འདོད་ན།  ཉན་ཐོས་དགྲ་བཅོམ་པས་མཚན་འཛིན་མ་ལུས་པར་སྤངས་པར་ཐལ།  འདོད་པ་གང་ཞིག །བདེན་འཛིན་ཡིན་ན་ཉོན་སྒྲིབ་ཡིན་པས་ཁྱབ་པར་ཁས་
བླངས་པའི་ཕྱིར།  འདོད་ན་དེས་མཚན་མེད་ཚང་བར་རྟོགས་པར་ཁས་བླངས་དགོས་པས་ཡབ་སྲས་ཀྱི་གཞུང་ལས་མཚན་མེད་ཚང་བར་རྟོགས་པ་ཐེག་ཆེན་གྱི་ཁྱད་ཆོས་སུ་གསུངས་པ་དང་འགལ་ལོ། །རྣམ་རྟོག་གིས་གང་དུ་ཞེན་པའི་ཡུལ་

ཐམས་ཅད་དགག་བྱར་འདོད་པ་ལོག་རྟོག་ཡིན་ན་མདོ་ལས་གཟུགས་སྟོང་པ་དང་།  མི་སྟོང་པར་སྤྱོད་པ་སོགས་གཉིས་འཛིན་ཐམས་ཅད་མཚན་མ་ལ་སྤྱོད་པར་གསུངས་པ་དང་།  ཏིང་འཛིན་རྒྱལ་པོ་ལས།  མཐའ་གཉིས་སྤངས་ནས་དབུས་ལའང་
མི་གནས་པར་གསུངས་པ་དང་།  མགོན་པོ་བྱམས་པས།  རྣམ་པར་མངོན་ཞེན་ལ་སོགས་འགོག །ཅེས་དང་།  གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་དང་།  གང་ཞིག་ཡོད་མིན་མེད་མིན་
ཡོད་མེད་མ་ཡིན་ཡོད་མེད་ལས་གཞན་དུའང་། །བརྟག་པར་མི་ནུས་ངེས་ཚིག་དང་བྲལ་སོ་སོ་རང་གི་རིག་ཞི་བ། །ཞེས་དང་།  དེ་བཞིན་དུ་ཀླུ་སྒྲུབ་ཡབ་སྲས་ཀྱི་གཞུང་ལུགས་རྣམས་ལས་སྔར་དྲངས་པ་ལྟར་མཐའ་བཞིའི་སྤྲོས་བྲལ་གསུངས་པ་
ཐམས་ཅད་ལོག་རྟོག་ཏུ་འགྱུར་རོ། །དེ་བཞིན་དུ་ངེས་དོན་གྱི་མདོ་སྡེ་དང་འཕགས་ཡུལ་མཁས་གྲུབ་རྣམས་ཀྱི་བསྟན་བཅོས་རྣམ་དག་རྣམས་དང་།  བོད་ཀྱི་སྐྱེས་ཆེན་མཁས་ཤིང་གྲུབ་པ་བརྙེས་པ་ཐམས་ཅད་མགྲིན་གཅིག་ཏུ་རྟོག་པས་གང་དུ་
ཞེན་པའི་ཡུལ་དེ་ཉིད་དགག་བྱར་གསུངས་པས་ལོག་རྟོག་འདི་ཧ་ཅང་རྒྱ་མ་ཆེས་སམ་ལེགས་པར་དཔྱོད་ལ་སྨྲོས་ཤིག །ད་ནི་གནད་ཀྱི་དོན་བསྡུས་ཏེ་བསྟན་པར་བྱ་སྟེ།  སོ་སོ་སྐྱེ་བོས་གནས་ལུགས་ལ་དཔྱོད་པའི་ཚེ་ཐོག་མར་གཅིག་དུ་བྲལ་ལ་སོགས་པའི་
གཏན་ཚིགས་ཀྱིས་མཐའ་དང་པོ་བདེན་པ་བཀག་པའི་ཚེ་རིགས་ཤེས་དེའི་བྱེད་པ་ནི་བདེན་པ་བཀག་པ་དོན་ཡིན་པས་བདེན་མེད་དུ་མངོན་པར་ཞེན་པ་སྐྱོན་མ་ཡིན་ཏེ་རྟོག་པས་བདེན་པ་བཀག་པ་ལ་བདེན་མེད་དུ་མངོན་པར་ཞེན་པ་ལས་མ་འདས་པའི་

ཕྱིར།  
བློ་ཕྱི་མ་ལ་ལྟོས་ནས་དེ་ཉིད་སྐྱོན་ཡིན་པས་ཞེན་ཡུལ་བདེན་མེད་ཉིད་མ་རྙེད་པའི་སྒོ་ནས་བདེན་མེད་དུ་ཞེན་པ་ཉིད་ཀྱང་དགག་དགོས་ཏེ།  དེའི་ཚེ་བློ་དེའི་བྱེད་པ་ནི་བདེན་མེད་དུ་ཞེན་པ་བཀག་པ་ཡིན་པས་བདེན་
མེད་མ་ཡིན་ནོ་སྙམ་དུ་མངོན་པར་ཞེན་པ་སྐྱོན་མ་ཡིན་པ་ནི་སྔ་མ་དང་འདྲའོ། །དེའང་བློ་གསུམ་པ་ལ་ལྟོས་ནས་སྐྱོན་དུ་སོང་བས་གསུམ་པས་བདེན་མེད་མ་ཡིན་པར་མངོན་པར་ཞེན་པའང་བཀག་ལ།  དེའང་བློ་བཞི་པ་ལ་ལྟོས་ནས་སྐྱོན་དུ་སོང་བས་
བཞི་པས་དེའང་བཀག་སྟེ་མདོར་ན་མཐའ་བཞི་རིམ་པ་བཞིན་དུ་འགོག་པའོ། །བཞི་པ་ཕན་ཆད་ཀྱི་འཛིན་སྟངས་མི་སྲིད་པས་ཐུག་མེད་དུ་མི་འགྱུར་རོ། །རིགས་ཤེས་དེའི་རྒྱུན་གོམས་ནས་གནས་ལུགས་མངོན་སུམ་དུ་རྟོགས་པའི་ཚེ་མཐའ་བཞི་
ཆར་གྱི་སྤྲོས་པ་མི་འབྱུང་བས་གཙོ་བོའི་སྒོ་ནས་དགག་དགོས་པ་ནི་མ་ཡིན་ནོ། །ས་བདུན་པ་མན་ཆད་ཀྱི་རྗེས་ཐོབ་ཏུ་ཞེན་པ་ནམ་བྱུང་བའི་ཚེ་དགག་དགོས་པ་ནི་སྔ་མ་དང་འདྲའོ། །གཉིས་པ་ནི་གཏན་ཚིགས་ཀྱི་སྒོ་ནས་གཅིག་དུ་བྲལ་ལ་སོགས་པའི་
གཏན་ཚིགས་ལྔ་ནི་གང་ལ་དཔྱད་པར་བྱ་བའི་དགག་བྱའི་སྒོ་ནས་ངོ་བོ་ལ་དཔྱོད་པ་གཅིག་དང་དུ་བྲལ།  རྒྱུ་ལ་དཔྱོད་པ་རྡོ་རྗེ་གཟེགས་མ།  འབྲས་བུ་ལ་དཔྱོད་པ་ཡོད་མེད་སྐྱེ་འགོག །གཉིས་ཀ་ལ་དཔྱོད་པ་མུ་བཞི་སྐྱེ་འགོག །ཐམས་ཅད་

ལ་དཔྱོད་པ་རྟེན་འབྲེལ་གྱི་གཏན་ཚིགས་ཞེས་པའི་ཐ་སྙད་མཛད་ལ།  གཏན་ཚིགས་ཀྱི་སྒོ་ནས་དང་པོ་བཞི་འབྲེལ་ཟླ་མ་དམིགས་པ་དང་།  ཕྱི་མ་འགལ་ཟླ་དམིགས་པའི་གཏན་ཚིགས་ཞེས་པའི་ཐ་སྙད་སྔ་རབས་པ་རྣམས་མཛད་དོ། །འོན་ཀྱང་
ཕྱི་མ་འདི་ལ་བདེན་པར་ཡོད་པ་འགོག་པ་ལ་སྦྱོར་བ་དང་།  ཐ་སྙད་དུ་མེད་པ་འགོག་པ་ལ་སྦྱོར་བ་གཉིས་ཡོད་པས་དང་པོ་འགལ་ཟླ་དམིགས་པ་དང་།  ཕྱི་མ་རང་བཞིན་གྱི་གཏན་ཚིགས་ཡིན་པར་སེམས་སོ། །ལྔ་པོ་འདི་དག་དགག་བྱ་འགོག་
ཚུལ་དང་།  ཚུལ་གསུམ་སྒྲུབ་ཚུལ་རྒྱས་པར་ནི་འོག་ཆོས་ཀྱི་བདག་མེད་བསྒྲུབ་པའི་སྐབས་སུ་འཆད་པར་འགྱུར་ཞིང་།  ཐལ་འགྱུར་བས་གཞན་ལ་གྲགས་ཀྱི་རྗེས་དཔག་དང་།  རང་རྒྱུད་པས་རང་རྒྱུད་ཀྱི་རྟགས་སུ་འདོད་པའི་ཁྱད་པར་ནི་ཐལ་རང་
གི་ཁྱད་པར་གྱི་སྐབས་སུ་འཆད་པར་འགྱུར་རོ། །འོ་ན་མཐའ་དང་པོ་འགོག་པའི་རིགས་པའི་འཐད་པའམ།  སྒྲུབ་བྱེད་དམ།  གཏན་ཚིགས་དེ་དག་ཐལ་བ་ཙམ་གྱིས་ཡིན་ནམ།  རང་རྒྱུད་ཀྱི་ཡིན་སྙམ་ན་དེའི་ལན་དུ།  གསུམ་པ་འགྲེལ་
ཚུལ་གྱི་སྒོ་ནས་ཐལ་འགྱུར་དང་རང་རྒྱུད་ཀྱི་རིགས་པ་བཤད་པ་ལ་ལྔ་སྟེ།  དཔྱད་གཞི་རྒྱ་གར་མཁས་པའི་གཞུང་ལས་བཤད་ཚུལ་འགོད།  དེ་ལ་སྔོན་གྱི་མཁས་པ་རྣམས་དཔྱད་པ་ཇི་ལྟར་མཛད་པའི་ཚུལ།  དེ་དག་འཐད་མི་འཐད་ཀྱི་ཆ་སོ་
སོར་དབྱེ་བ།  ཕྱིས་ཀྱི་རང་དགར་བཏགས་པའི་རྣམ་གཞག་ཞིབ་ཏུ་དགག་པ།  རང་ལུགས་འཐད་པའི་ཕྱོགས་རྣམས་སྒྲུབ་བྱེད་དང་བཅས་ཏེ་བཤད་པའོ། །དང་པོ་ནི།  རྩ་བ་ཤེས་རབ་ཀྱི་མཐའ་བཞིའི་སྐྱེ་བ་བཀག་པའི་དམ་བཅའ་བཞི་པོ་

སྒྲུབ་པའི་རིགས་པ་ལ་ཐོག་མར་སློབ་དཔོན་སངས་རྒྱས་བསྐྱངས་ཀྱིས་དངོས་པོ་རྣམས་བདག་ལས་སྐྱེ་བ་མེད་དེ།  དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་།  ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་
བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་ལ་དགོས་པ་མེད་དོ། །ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། །ཞེས་སོགས་ཐལ་བའི་རྣམ་གཞག་གསུངས་སོ། །དེ་ལ་སློབ་དཔོན་ལེགས་ལྡན་བྱེད་ཀྱིས།  དེ་ནི་རིགས་
པ་མ་ཡིན་ཏེ།  གཏན་ཚིགས་དང་དཔེ་མ་བརྗོད་པའི་ཕྱིར་དང་།  གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་དང་།  ཐལ་བར་འགྱུར་བའི་ཚིག་ཡིན་པའི་ཕྱིར།  སྐབས་ཀྱི་དོན་ལས་བཟློག་པས་བསྒྲུབ་པར་བྱ་བ་དང་།  དེའི་ཆོས་བཟློག་
པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང་།  སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང་།  སྐྱེ་བ་ཐུག་པ་ཡོད་པར་འགྱུར་བའི་ཕྱིར་གྲུབ་པའི་མཐའ་དང་འགལ་བར་འགྱུར་རོ། །ཞེས་པའི་སྐྱོན་བརྗོད་ནས་རང་ལུགས་རང་
རྒྱུད་ཀྱི་རིགས་པ་འབའ་ཞིག་གིས་བསྒྲུབ་པར་མཛད་དོ། །དེ་ལ་སློབ་དཔོན་ཟླ་བས་ཁྱོད་ཀྱིས་སྐྱོན་དེ་དག་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པ་སོགས་ཀྱི་སྒོ་ནས་བརྗོད་ན་སངས་རྒྱས་བསྐྱངས་ཀྱི་ལུགས་དེ་མི་རིགས་པར་མི་འགྲུབ་
སྟེ།  ཐལ་བས་གཞན་གྱི་ལོག་རྟོག་བཟློག་པས་རང་རྒྱུད་དགོས་པ་མེད་པའི་ཕྱིར་དང་།  གཞན་དུ་ན་རང་རྒྱུད་ཀྱིས་ཀྱང་མི་ཟློག་པས་རང་རྒྱུད་ལ་ནུས་པ་མེད་པའི་ཕྱིར་དང་།  དེའི་ཚེ་ཆོས་ཅན་མཐུན་སྣང་དུ་གྲུབ་པའི་སྟེང་དུ་ཁྱད་ཆོས་ཁས་མ་

བླངས་པས་རང་རྒྱུད་ཉིད་མི་འཐད་པའི་ཕྱིར།  ཞེས་སོགས་ཀྱི་སྒོ་ནས་སུན་ཕྱུང་ནས་རང་ལུགས་ཐལ་བ་འབའ་ཞིག་གིས་བསྒྲུབ་པའི་གཞུང་ལུགས་འཛུགས་པར་མཛད་དེ།  འདི་དག་ནི་འོག་རྡོ་རྗེ་གཟེགས་མའི་སྐབས་སུ་ཞིབ་པར་འཆད་པར་
འགྱུར་བས་འདིར་མ་སྤྲོས་སོ། །འཇུག་པའི་འགྲེལ་བཤད་མཛད་པ་ཛ་ཡ་ཨན་ནྟས་ཀྱང་འདིར་ཐལ་འགྱུར་གྱི་མཚན་ཉིད་ནི་གཞན་གྱིས་ཁས་བླངས་པའི་སྒོ་ནས་གཞན་ལ་མི་འདོད་པ་སྟོན་པ་གང་ཡིན་པ་སྟེ།  དཔེར་ན་གཞན་གྱིས་དངོས་
པོ་བདག་ལས་སྐྱེ་བའི་མཚན་ཉིད་ཅན་གྱི་དངོས་པོ་ཁས་ལེན་ན་མྱུ་གུ་ལ་སོགས་པ་རྣམས་མི་སྐྱེ་བར་འགྱུར་རོ། །ཞེས་མི་འདོད་པ་བརྗོད་པར་བྱེད་པ་གང་ཡིན་པ་ལྟ་བུའོ། །དེ་ལ་འགའ་ཞིག་ན་རེ།  གལ་ཏེ་ཐལ་འགྱུར་གཏན་ཚིགས་སུ་
འདོད་ན་ཚད་མས་གྲུབ་པ་ཡིན་ནམ།  འོན་ཏེ་མ་གྲུབ་པ་ཡིན།  དེ་ལ་ཕྱོགས་དང་པོ་ལྟར་ན་དེའི་ཚེ་གཉིས་ཀ་ལ་གྲུབ་པ་ཡིན་པས་གཞན་གྱི་ཁས་བླངས་པ་ཞེས་ཇི་ལྟར་བརྗོད།  ཕྱོགས་གཉིས་པ་ལྟར་ན་གཞན་གྱིས་ཁས་ལེན་པར་མི་
འོས་པ་ཡིན་པས་གཞན་གྱིས་ཁས་བླངས་པ་ཞེས་ཇི་ལྟར་བརྗོད་ཅེ་ན་དེའི་ལན་ནི་ཚད་མས་གྲུབ་པ་གང་ཡིན་པ་དེ་གཉིས་ཀ་ལ་གྲུབ་པ་ཡིན་ནོ་ཞེས་པ་དེ་ཉིད་ཁོ་བོས་མི་ཤེས་ཏེ།  འདི་ལྟར་རྒོལ་བས་སྒྲུབ་བྱེད་བཀོད་པའི་དུས་ན་གང་གཏན་
ཚིགས་འགོད་པ་དེ་ལ་ཚད་མས་གྲུབ་པ་ཡིན་ནམ།  གཞན་ལ་ཚད་མས་གྲུབ་པ་དེས་ཇི་ལྟར་ཤེས་ཏེ།  གཞན་གྱི་སེམས་ཀྱི་ཁྱད་པར་མངོན་སུམ་དང་རྗེས་སུ་དཔག་པའི་ཡུལ་མ་ཡིན་པའི་ཕྱིར་རོ། །རང་ཉིད་ལའང་ཚད་མས་གྲུབ་པར་

ཇི་ལྟར་ཤེས་ཏེ་འཁྲུལ་པའི་རྒྱུ་མཚན་གྱིས་དུས་རིང་པོ་ནས་བཟུང་བའི་ཕྱིར་བསླུ་བ་སྲིད་པས་སོ། །དེའི་ཕྱིར་རྒོལ་བ་དང་།  ཕྱི་རྒོལ་བ་དག་གིས་ཚད་མ་ཉིད་དུ་ཁས་བླངས་པའི་སྟོབས་ཀྱིས་དངོས་པོ་ཐམས་ཅད་ཀྱིས་
རང་བཞིན་ཁས་ལེན་པ་ཡིན་ནོ། །དེས་ན་གཞན་གྱིས་ཁས་བླངས་པའི་སྒོ་ནས་གཞན་གྱི་ཕྱོགས་སུན་འབྱིན་པར་རིགས་པ་ཡིན་ནོ། །གཞན་ཡང་རང་རྒྱུད་ཀྱི་གཏན་ཚིགས་ཀྱི་ཕྱོགས་ལ་ཁྱབ་པ་ཚད་མས་གྲུབ་ན་འཐད་དུ་ཆུག་ཀྱང་ཁྱབ་པ་ནི་
མངོན་སུམ་དང་རྗེས་སུ་དཔག་པའི་ཚད་མས་མ་གྲུབ་པས།  འཇིག་རྟེན་པ་ཁས་བླངས་པ་ཙམ་གྱི་སྒོ་ནས་ཁྱབ་པ་གྲུབ་པ་ཡིན་པས་ན་ཐལ་འགྱུར་གྱི་གཏན་ཚིགས་ཀྱིས་གཞན་གྱི་ཕྱོགས་སུན་འབྱིན་པ་ཅི་ལྟར་མི་རིགས་ཞེས་ཐལ་འགྱུར་གྱི་གཞུང་
འཛུགས་པར་མཛད་དོ། །སློབ་དཔོན་ལེགས་ལྡན་བྱེད་ཀྱི་རྗེས་སུ་དེ་ཁོ་ན་ཉིད་སྣང་བར།  བསྒྲུབ་བྱའི་ཆོས་དང་རྗེས་མཐུན་པ། །རིགས་པ་ཤེས་པས་ཆོས་ཅན་དུ། །རྟག་ཏུ་བྱེད་པ་དེ་ཡི་ཕྱིར། །མཁས་པས་རང་གི་ཆོས་ཅན་སྨོས། །དངོས་པོ་མེད་
པ་ཉིད་ཀྱི་ཆོས། །བསྒྲུབ་བྱའི་བདག་ཉིད་རྗེས་མཐུན་པའི། །དངོས་པོ་མེད་ཉིད་ཆོས་ཅན་ཡིན། །དེ་བས་འདི་མ་གྲུབ་པ་ཡིན། །ཞེས་དང་།  བདེན་གཉིས་ལས།  རྒོལ་བ་གཉིས་ཀའི་ཤེས་པ་ལ། །ཇི་ཙམ་སྣང་བའི་ཆ་ཡོད་པ། །དེ་ཙམ་དེ་
ལ་བརྟེན་ནས་ནི།  ཆོས་ཅན་ཆོས་ལ་སོགས་པར་རྟོག །དེ་ཚེ་རྗེས་སུ་དཔག་པ་འབྱུང་། །གང་གི་ཚེ་ན་གཞན་ན་མིན། །དེ་བས་རིགས་པ་སྨྲ་བ་རྣམས། །དེ་སྐད་སྨྲ་བ་སུ་ཞིག་འགོག །ཅེས་དང་།  རྒྱན་ལས།  གཞུང་གིས་བསྐྱེད་པའི་བྱེ་

བྲག་གི།  ཆོས་ཅན་སྤངས་ནས་མཁས་པ་དང་། །བུད་མེད་བྱིས་པའི་བར་དག་ལ། །གྲགས་པར་གྱུར་པའི་དངོས་རྣམས་ལ། །བསྒྲུབ་དང་སྒྲུབ་པའི་དངོས་པོ་འདི། །མ་ལུས་ཡང་དག་འཇུག་པར་འགྱུར། །དེ་ལྟ་མིན་ན་གཞི་མ་གྲུབ། །
ལ་སོགས་ལན་ནི་ཇི་སྐད་གདབ། །ཅེས་དང་།  དབུ་མ་སྣང་བར།  ཁོ་བོ་ཅག་ཐལ་བར་འགྱུར་བ་འབའ་ཞིག་གིས་ཆོས་ཐམས་ཅད་སྟོང་པ་ཉིད་དུ་མི་བསྒྲུབ་ཀྱི་འོན་ཀྱང་ཡང་དག་པའི་ཚད་མའི་སྟོབས་ཀྱིས་བསྒྲུབ་བོ། །དེའང་བཅོམ་ལྡན་
འདས་ཀྱིས་རྗེས་སུ་གནང་བ་ཁོ་ན་ཡིན་པས།  ཁོ་བོ་ཅག་ཁས་ལེན་པ་བྱེད་དོ་ཞེས་རང་རྒྱུད་ཀྱི་གཞུང་འཛུགས་པར་མཛད་དོ། །གཉིས་པ་ནི།  སྔོན་གྱི་མཁས་པ་ཐལ་འགྱུར་བ་ཆེན་པོ་འགའ་ཞིག་གིས།  རང་རྒྱུད་པ་ནི་རྟགས་ཀྱི་ཚུལ། 
རྒོལ་ཕྱི་རྒོལ་གཉིས་ཀ་ལ་དངོས་པོ་སྟོབས་ཞུགས་ཀྱི་ཚད་མས་གྲུབ་པའི་རྟགས་ཀྱིས།  བསྒྲུབ་བྱ་དངོས་པོ་ལ་མཐའ་གཅིག་ཏུ་ངེས་པར་སྒྲུབ་པར་བྱེད་པ་ཡིན་ལ་ཐལ་འགྱུར་བ་ནི་ཕྱོགས་ཆོས་ཁྱབ་པ་བསལ་བ་གསུམ།  ཕ་རོལ་པོས་ཁས་
བླངས་པའི་རྟགས་ཀྱིས་ཕ་རོལ་པོའི་བློ་ངོར་བསྒྲུབ་བྱ་མི་བདེན་པར་ཐལ་བ་འཕེན་པ་ཡིན་ནོ། །དེ་གཉིས་གང་ཞིག་འཐད་ཅེ་ན་འདི་ལ་གཉིས་ཏེ།  རང་རྒྱུད་ཀྱི་ལུགས་དགག་པ་དང་།  ཐལ་འགྱུར་གྱི་ལུགས་བསྒྲུབ་པའོ། །དང་པོ་ལ་གསུམ་
སྟེ།  འདི་ལྟར་དབུ་མ་པ་ལ་རང་གི་འདོད་པ་སྒྲུབ་པའི་རྟགས་རང་ལ་གྲུབ་པ་ཅན་གྱི་རང་རྒྱུད་མི་འཐད་དེ།  རང་རྒྱུད་མི་དགོས་པ་དང་།  མི་ནུས་པ་དང་།  མི་འཐད་པའི་ཕྱིར་རོ། །དང་པོ་ནི།  ཕ་རོལ་པོ་ཉིད་ཀྱིས་ཁས་བླངས་པའི་རྟགས་

ལས་དེ་དང་བརྒྱུད་ནས་འགལ་བའི་ཕ་རོལ་པོའི་ལོག་རྟོག་སེལ་ནུས་པས་རང་རྒྱུད་མི་དགོས་སོ། །གཉིས་པ་ནི།  ཁས་བླངས་དང་འགལ་བ་བསྟན་ཡང་ལོག་རྟོག་མི་འདོར་ན་རང་རྒྱུད་ཀྱིས་ཀྱང་སུན་འབྱིན་མི་ནུས་ཏེ།  
ཁོ་བོ་ཅག་ནི་སྨྱོན་པ་དང་ལྷན་ཅིག་རྩོད་པའང་མ་ཡིན་ནོ། །གསུམ་པ་ནི་དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པ་བྱ་བར་རིགས་པ་མ་ཡིན་ཏེ།  དེ་ལ་རྒྱུ་མཚན་གསུམ།  རང་འདོད་ཀྱི་དམ་བཅའ་མེད་པ་དང་།  དཔྱད་བཟོད་ཀྱི་ཚད་མ་
མེད་པ་དང་།  ཆོས་ཅན་ལ་མཐུན་སྣང་མེད་པའོ། །དང་པོ་ནི་འོག་ཏུ་འཆད།  གཉིས་པ་ནི།  གལ་ཏེ་ཁྱོད་ཀྱི་དོན་དེ་རྣམས། །ཚད་མ་ཉིད་ཀྱིས་རབ་བསྒྲུབས་ན། །ཁྱོད་ཀྱིས་ཚད་མ་དེ་རྣམས་ནི། །ཇི་ལྟར་རབ་ཏུ་གྲུབ་པ་སྨྲོས། །
ཞེས་གསུངས་པ་ཡིན་ཏེ།  འདིའང་འོག་ཏུ་ཡོད་ངེས་ཀྱི་སྒྲུབ་བྱེད་ཚད་མ་དགག་པའི་སྐབས་ལས་ཤེས་པར་བྱའོ། །གསུམ་པ་ནི་མིག་སོགས་ནང་གི་སྐྱེ་མཆེད་ལྟ་བུ་དོན་དམ་པ་རང་ལ་མ་གྲུབ་ཅིང་ཀུན་རྫོབ་པ་གཞན་ལ་མ་གྲུབ།  ཙམ་པོ་
ཐུན་མོང་དུ་མ་གྲུབ་པའི་ཕྱིར་རོ། །རྟགས་ཕྱི་མ་མ་གྲུབ་སྟེ།  སྒྲ་རྟག་མི་རྟག་རྩོད་པའི་ཚེ་ནམ་མཁའི་ཡོན་ཏན་གྱི་སྒྲ་ནང་པ་སངས་རྒྱས་པ་ལ་མ་གྲུབ་འབྱུང་བ་ལས་གྱུར་པའི་སྒྲ་ཕྱི་རོལ་མུ་སྟེགས་བྱེད་ལ་མ་གྲུབ་ཀྱང་སྒྲ་ཙམ་མཐུན་སྣང་དུ་གྲུབ་
པ་དེ་བཞིན་དུ་འདིར་ཡང་དོན་དམ་དང་ཀུན་རྫོབ་ཀྱི་ཁྱད་པར་དུ་བྱས་པ་མ་གྲུབ་ཀྱང་མིག་སོགས་ནང་གི་སྐྱེ་མཆེད་ཙམ་པོ་མཐུན་སྣང་དུ་གྲུབ་པའི་ཕྱིར་རོ། །ཞེ་ན་དངོས་པོར་སྨྲ་བ་རྣམས་སྒྲ་ལ་སོགས་པའི་ཆོས་ཅན།  དངོས་པོ་བ་གྲུབ་པར་

འདོད་པས་དེའི་ལུགས་ལ་དེ་ལྟར་མི་འགལ་ཡང་དབུ་མ་པས་ནི་དེ་ལྟ་བུའི་ཆོས་ཅན་དངོས་པོ་བ་གྲུབ་པར་མི་འདོད་པས་གཞི་ཆོས་ཅན་མི་འགྲུབ་པས་སོ། །དོན་འདི་ནི་སློབ་དཔོན་ལེགས་ལྡན་བྱེད་ཉིད་ཀྱིས་ཞལ་གྱིས་བཞེས་པར་གསུངས་ཏེ།  ཚིག་
གསལ་ལས་གང་གི་ཚེ་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་དེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་འགྱུར་བར་འདིས་རང་ཉིད་ཀྱིས་ཁས་བླངས་པ་ཉིད་དོ། །ཞེས་གསུངས་པས་
སོ། །དེས་ན་དབུ་མ་པ་ལ་ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་པའི་གཏན་ཚིགས་ཀྱིས་བསྒྲུབ་བྱ་དངོས་པོ་ལ་མཐའ་གཅིག་ཏུ་ངེས་པ་སྒྲུབ་པའི་རང་རྒྱུད་ཀྱི་རྟགས་མི་འཐད་པར་གྲུབ་བོ། །གཉིས་པ་ཐལ་འགྱུར་བའི་ལུགས་བསྒྲུབ་པ་ནི་
དེ་ཁོ་ན་ཉིད་གཏན་ལ་འབེབས་པའི་ཚེ་རང་རྒྱུད་ཀྱི་རྟགས་མི་འཐད་པར་ཐལ་བ་ཙམ་འབའ་ཞིག་བྱ་བར་རིགས་ཏེ།  དབུ་མ་པ་རང་ཉིད་ལ་ཞེ་འདོད་ཀྱི་ཁས་ལེན་ཅུང་ཟད་ཀྱང་མེད་པའི་ཕྱིར་ཏེ།  དེའི་རྒྱུ་མཚན་ཡང་།  གཟིགས་པ་དག་པའི་ཡེ་ཤེས་
ཀྱི་གཟིགས་ངོའམ་མཐར་ཐུག་དཔྱོད་པའི་རིགས་ཤེས་ཀྱིས་ངོར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་ཡོད་པའམ་མེད་པ།  དགག་པའམ་སྒྲུབ་པ།  བདེན་པའམ་མི་བདེན་པ་རང་བཞིན་པ་བདེན་པ་གཉིས་ཆར་དུའང་མ་གྲུབ་པ་
སྟེ་མདོ་ལས།  གཟུགས་རྟག་ཅེས་བྱ་བའམ་མི་རྟག་ཅེས་བྱ་བར་སྤྱོད་ན་མཚན་མ་ལ་སྤྱོད་ཀྱི་ཤེར་ཕྱིན་ལ་མི་སྤྱོད་ཞེས་སོགས་མང་དུ་གསུངས་པ་བཞིན་ནོ། །ཡང་ན་ཀུན་རྫོབ་རིགས་པས་མི་འགྲུབ་པ་དང་།  དོན་དམ་སྨྲ་བསམ་བརྗོད་

ལས་འདས་པའི་ཕྱིར་ཏེ།  བདེན་པ་གཉིས་སུའང་རང་བཞིན་མེད་པའི་ཕྱིར། །དེ་དག་རྟག་པ་མ་ཡིན་ཆད་པ་མིན། །ཞེས་གསུངས་སོ། །དོན་དེ་ལ་དགོངས་ནས་ཀླུས་ཀྱང་།  རྩོད་མེད་ཆེ་བའི་བདག་ཉིད་
ཅན། །གང་རྣམས་ལ་ནི་ཕྱོགས་ཉིད་མེད། །གང་ལ་རང་ཕྱོགས་ཡོད་མིན་པ། །དེ་ལ་གཞན་ཕྱོགས་ག་ལ་ཡོད། །ཅེས་དང་།  གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་
སྐྱོན་མེད་ཁོ་ན་ཡིན། །ཞེས་དང་།  དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ།  དེ་ཕྱིར་འགོག་པར་བྱེད་དོ་ཞེས། །སྐུར་བ་དེ་ནི་ཁྱོད་ཀྱིས་བཏབ། །ཅེས་གསུངས་ཤིང་།  ལྷས་ཀྱང་།  ཡོད་དང་མེད་དང་ཡོད་མེད་ཅེས། །
ཕྱོགས་ནི་གང་ལ་ཡོད་མིན་པ། །དེ་ལ་ཡུན་ནི་རིང་པོ་ནའང་། །ཀླན་ཀ་བརྗོད་པར་ནུས་མ་ཡིན། །ཞེས་དང་།  གང་གི་ཕྱོགས་ལ་ཡོད་པ་དང་། །མེད་དང་ཡོད་མེད་མི་སྒྲུབ་པ། །དེ་ལ་ནན་ཏན་ལྡན་པས་ཀྱང་། །ཅིར་ཡང་ཀླན་ཀ་བྱར་མི་ནུས། །
ཞེས་དང་ཟླ་བའི་ཞབས་ཀྱིས་ཀྱང་།  དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བར་རིགས་པ་མ་ཡིན་ཏེ།  ཕྱོགས་གཞན་ཁས་བླངས་པ་མེད་པའི་ཕྱིར་རོ། །ཞེས་དང་།  ཐལ་བར་འགྱུར་བ་བཟློག་པའི་དོན་དང་ཡང་ཕ་རོལ་པོ་
ཉིད་འབྲེལ་པ་ཡིན་གྱི་ཁོ་བོ་ཅག་ནི་མ་ཡིན་ཏེ།  རང་ལ་དམ་བཅའ་བ་མེད་པའི་ཕྱིར་རོ། །ཞེས་གསུངས་པས་རང་ལ་ཞེ་འདོད་ཀྱི་དམ་བཅའ་ཁས་ལེན་པ་མེད་པ་ལ་དེ་སྒྲུབ་པའི་རང་རྒྱུད་གྱི་རྟགས་ཤེས་བྱ་ལ་མི་འཐད་པ་ཡིན་ནོ། །དེས་ན་

ཐལ་འགྱུར་གྱི་བྱེད་པས་ཀྱང་ཕ་རོལ་པོའི་ལོག་པར་རྟོག་པའི་དམ་བཅའ་འགོག་པ་ཙམ་ཡིན་གྱི།  རང་གི་འདོད་པ་བསྒྲུབ་པ་ནི་མ་ཡིན་ཏེ།  ཚིག་གསལ་ལས་ཐལ་བ་སྒྲུབ་པ་ནི་ཕ་རོལ་པོའི་དམ་བཅའ་བ་འགོག་པ་ཙམ་གྱི་འབྲས་བུ་ཅན་ཡིན་
པའི་ཕྱིར་ཐལ་བ་ལས་ཟློག་པའི་དོན་ཅན་དུ་འགྱུར་བ་ཡོད་པ་མ་ཡིན་ཅེས་དང་།  ཐལ་བ་སྒྲུབ་པ་ཁོ་ནའི་སྒོ་ནས་གཞན་གྱི་ཕྱོགས་སེལ་བར་མཛད་ཅེས་གསུངས་པས་སོ། །དེས་ན་དབུ་མ་པ་ལ་རང་འདོད་པའི་བསྒྲུབ་བྱ་མེད་པས་དང་།  ཆོས་ཅན་
ལ་མཐུན་སྣང་མེད་པས་རང་རྒྱུད་ཀྱི་རྟགས་མི་འཐད་ཅིང་གཞན་གྱི་འདོད་པ་འགོག་པ་ནི་ཕ་རོལ་པོ་ཉིད་ཀྱིས་ཁས་བླངས་པའི་རྟགས་ལས་དེ་དང་བརྒྱུད་ནས་འགལ་བའི་ཕ་རོལ་པོའི་འདོད་པ་འགོག་པ་ཐལ་འགྱུར་བའི་ལུགས་འདི་ཉིད་རིགས་
པ་ཡིན་ནོ། །ཞེས་གསུངས་སོ། །སྔོན་གྱི་མཁས་པ་ཀླུ་མེས་ལ་སོགས་པའི་གསུངས་ནས་དེ་ཐལ་འགྱུར་བའི་ལུགས་ཡིན་ཀྱང་རང་ལ་དམ་བཅའ་མེད་པ་དང་།  ཆོས་ཅན་ལ་མཐུན་སྣང་མེད་པར་འདོད་པ་དེ་མི་རིགས་པ་ལས་དང་པོ་ནི་ཁྱེད་ས་
ཕྱོགས་དག་པ་ན་བུམ་པ་མེད་པར་འདོད་དམ་མི་འདོད།  མི་འདོད་ན་གཞན་གྱི་འདོད་པ་བཀག་པ་དག་ཀྱང་མེད་དོ། །དེ་འདོད་ན་གཞན་གྱིས་བཏགས་པའི་བདག་ལ་སོགས་མ་གྲུབ་པ་དགག་པའི་དམ་བཅའང་ཅི་སྟེ་མི་འཛད།  དེ་ཁོ་ན་
བདག་གིས་དབེན་པ་ལ་སོགས་པའི་བསྒྲུབ་བྱ་མེད་དེ།  དེ་ཁོ་ན་དགག་བྱ་མེད་པས་བཀག་པའང་མེད་དོ་ཞེ་ན་དེ་ཁོ་ནར་དམ་བཅའ་བ་གཞན་སུ་འདོད།  ཐ་སྙད་དུ་སྐྱེ་བ་མེད་པ་ལ་སོགས་པའི་དམ་བཅའ་ཡོད་པ་ཉིད་སློབ་དཔོན་གྱིས།  

བུ་རམ་རང་བཞིན་མངར་བ་དང་། །མེ་ཡི་རང་བཞིན་ཚ་བ་ལྟར། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་འདོད། །ཅེས་དང་།  མ་རིག་ནས་བརྩམས་རྒ་ཤིའི་བར། །རྟེན་འབྲེལ་ཡན་
ལག་བཅུ་གཉིས་ཀྱི། །རྟེན་ནས་འབྱུང་བའི་བྱ་བ་ནི། །ཁོ་བོས་རྨི་ལམ་སྒྱུ་འདྲར་འདོད། །ཅེས་གསུངས་སོ། །གཞན་ཡང་རང་བཞིན་གྱིས་དབེན་པའི་བསྒྲུབ་བྱ་ཡོད་ཀྱང་ཁས་མི་ལེན་ནམ།  མེད་ནས་ཁས་མི་ལེན་གྲང་།  སྔ་མ་ལྟར་ན་
འགལ་བ་ཁས་ལེན་ཀྱང་གཞན་གྱི་འདོད་པའང་མི་འགོག་པར་མི་འགྱུར་རོ། །འགལ་བ་བསྟན་པས་གང་ཡང་རུང་བ་ཁས་ལེན་དུ་མི་བཏུབ་པར་གོ་ཞེ་ན་རང་བཞིན་མེད་པས་དེ་བཀག་པ་བསྒྲུབ་བྱར་གྲུབ་བོ། །དེ་ལྟ་བུའི་བསྒྲུབ་བྱ་མེད་ནས་
ཁས་མི་ལེན་ན་འགལ་བ་གནས་པ་ཉིད་ཀྱང་མེད་དོ་ཚིག་ཏུ་བརྗོད་པས་གྲུབ་བོ་ཞེ་ན་རང་བཞིན་བཀག་པ་ཉིད་ལ་བསྒྲུབ་བྱའི་མཚན་ཉིད་གནས་པ་སྟེ།  ཕྱིར་རྒོལ་བས་གྲུབ་པ་མི་སྣང་ཞིང་ལྡོག་པ་གྲུབ་པའི་བསལ་བའང་མེད་ལ་རྒོལ་བ་དབུ་མ་པས་དེ་
ལྟར་གཞན་ལ་བསྒྲུབ་པར་འདོད་པ་བསལ་ལོ། །ཆོས་ཅན་དང་རྟགས་དབུ་མ་པ་ཉིད་ལ་གྲུབ་པ་མེད་ན་འགལ་བ་སྨྲ་བ་པོའི་གང་ཟག་འགལ་བ་གནས་པ་ཉིད་ཀྱང་དབུ་མ་པ་ལ་མ་གྲུབ་པས་གཞན་ལ་ཐལ་འགྱུར་མི་བརྗོད་པར་འགྱུར་རོ། །ཕ་རོལ་
དངོས་པོར་སྨྲ་བ་ནི་འགལ་བ་སྨྲ་བ་པོ་ཡིན་ལ་དེ་དག་འབྲས་བུ་ཡེ་ནས་ཡོད་པ་སྐྱེ་བར་སྨྲ་བ་ཐོས་པས་གྲུབ་བོ་ཞེ་ན་གཟུགས་ལ་སོགས་པ་ཆོས་ཅན་ཡིན་ལ་དེ་ལ་བརྟེན་ནས་འབྱུང་བའི་རྟགས་ཉིད་ཀྱང་དབུ་མ་པ་ལ་ཅིའི་ཕྱིར་མ་གྲུབ།  དེ་དག་འཁྲུལ་

པའི་ངོར་གྲུབ་ཀྱི་དེ་ཙམ་གྲུབ་པས་དེ་ཁོ་ན་དཔྱོད་པའི་ཆོས་ཅན་མི་རུང་ཞེ་ན་འོ་ན་འགལ་བར་སྨྲ་བ་པོའང་འཁྲུལ་བའི་ངོར་གྲུབ་པ་ཉིད་དོ། །གཞན་ཡང་ཆོས་དངོས་པོ་བསྒྲུབ་པ་ལ་གཞི་དངོས་པོ་དགོས་ཀྱི་ཆོས་དངོས་པོ་བཀག་པ་ཙམ་བྱེད་པ་ལ་གཞི་
དངོས་པོར་གྲུབ་པ་མི་དགོས་ཏེ་རྣམ་པར་བརྟགས་པས་ཀྱང་ཆོག་གོ།  དེ་ལ་བདག་བཀག་པའི་ཆོས་རྟེན་ཅིང་སྒྲུབ་ནུས་པའི་ཕྱིར་ཏེ།  རིགས་པའི་དབང་ཕྱུག་གིས།  ཡོད་མེད་གཉིས་ཀ་ལ་བརྟེན་པའི། །སྒྲ་དོན་ཆོས་ནི་རྣམ་པ་གསུམ། །དེ་དངོས་
ཉེར་ལེན་མེད་པ་ཅན། །སྒྲུབ་ལ་དེ་མི་དམིགས་པ་ནི། །དེ་ལྟར་གཏན་ཚིགས་དེ་ཉིད་ནི། །མེད་པ་མ་ཡིན་སྒྲ་སྦྱོར་ཕྱིར། །ཞེས་བཤད་དོ། །གཞན་ཡང་།  དཔེར་ན་མཁའ་སོགས་གཞན་དག་གིས། །སྔོན་མེད་རང་བཞིན་བསྐྱེད་མེད་མིན། །
ཅིག་ཅར་སྒྲ་སོགས་རྒྱུ་མིན་ཕྱིར། །ཞེས་བཤད་པ་ལ་སུན་འབྱིན་པ། །དེ་བཞིན་མཁའ་སོགས་ཆོས་ཅན་གྱི། །ངོ་བོའང་དངོས་མེད་ཅེས་བརྗོད་བཞིན། །དེ་ལྟར་འདོད་པའི་བསྒྲུབ་བྱ་ལ། །གནོད་པ་འགའ་ཡང་མེད་པ་ཉིད། །འདིས་ནི་
གཉིས་ཀ་བསྒྲུབ་བྱ་ཉིད། །ཡིན་ན་ཆོས་ཅན་ལ་གནོད་གང་། །བསྒྲུབ་པར་བྱ་བའི་ཆོས་འགོག་པས། །དེ་ལ་གནོད་ཅེས་བསྟན་པ་ཡིན། །ཞེས་བཤད་དེ།  གཞི་དངོས་པོ་ཡིན་པར་དགག་པས་ཆོས་ཅན་འགོག་པར་འགྱུར་བའི་རྒོལ་བ་དང་། 
ཆོས་དགག་པ་ཙམ་སྒྲུབ་པ་ལ་གཞི་དངོས་པོར་མ་གྲུབ་པ་སྐྱོན་མེད་པའི་ཚུལ་བཤད་དོ། །དེས་ན་གྲགས་པའི་ཆོས་ཅན་ལ་རང་རྒྱུད་སྦྱོར་བ་ཡིན་ལ་གཙོ་བོ་ལ་སོགས་པ་མི་སྲིད་པའི་ཆོས་ཅན་ལ་ཐལ་འགྱུར་སྦྱོར་བ་ཡིན་ནོ། །དེ་ལྟར་ནའང་ཆོས་ཅན་

ལ་མཐུན་པར་སྣང་བ་མེད་པས།  དེ་ལ་ལྟ་བ་མི་འགྲུབ་སྟེ།  གཞན་དག་གཟུགས་ལ་སོགས་པ་དངོས་པོར་གྱུར་པ་རང་བཞིན་པར་འདོད་ལ་དབུ་མ་པ་ནི་གཟུགས་ལ་སོགས་པ་སྒྱུ་མ་ལྟ་བུར་འདོད་དོ་ཞེ་ན།  ཁོ་བོ་ཅག་ནི་
རྟག་པ་དང་སྣང་བ་གཉིས་ཀ་ལ་མཐུན་སྣང་ཡོད་པར་མི་འདོད་ཀྱི་སྣང་བ་ཉིད་ལ་མཐུན་པར་སྣང་བ་ཡིན་ནོ། །གཟུགས་ལ་སོགས་པ་བརྟན་པར་གྱུར་པ་སྣང་བ་ནི་དངོས་པོར་སྨྲ་བ་ཉིད་ལའང་མི་འགྲུབ་པ་རང་གི་རློམ་པ་ཙམ་མོ། །དཔེར་ན་ཉེ་བར་
ལེན་པའི་ཕུང་པོ་ལ་བདག་ཏུ་གཟུང་བའི་ཚེ་བདག་ནི་བདག་ཏུ་འཛིན་པ་པོ་ཉིད་ལའང་སྣང་བ་མེད་དོ། །གལ་ཏེ་ཡོད་ན་དགག་པར་མི་ནུས་ཏེ།  སྣང་བའི་དངོས་པོ་གང་ཡིན་པ། །དེ་ནི་འགོག་པ་མ་ཡིན་ཉིད། །ཉམས་སུ་མྱོང་བ་གང་ཉིད་པ། །དགག་
པར་ནུས་པ་མ་ཡིན་ནོ། །ཞེས་བཤད་པས་སོ། །ཕྱི་རྒོལ་བས་སྒྲ་རྟག་པར་གཟུང་བས་དེ་ལྟར་མི་འདོད་པ་དང་།  གཉིས་སུ་སྣང་བ་ཙམ་ལ་མཐུན་པར་སྣང་བ་མེད་དམ་ཅི།  སྒྲ་ནམ་མཁའི་ཡོན་ཏན་དང་འབྱུང་བ་ལས་གྱུར་པར་འདོད་པས་སྒྲ་ཙམ་ལ་
མཐུན་པར་སྣང་བ་མེད་དམ།  རབ་རིབ་ཅན་གཉིས་ལ་ཟླ་བ་གཉིས་མཐུན་པར་སྣང་བ་ལྟ་བུར་གྲུབ་པས་དེ་ཁོ་ནར་དཔྱོད་པའི་ཆོས་ཅན་དུ་མི་འགྲུབ་བོ་ཞེ་ན་དེ་ལྟ་ཡིན་དུ་ཆུག་ཀྱང་ཆོས་དགག་པ་བསྒྲུབ་པ་ལ་གཞི་དངོས་པོར་མ་གྲུབ་ཅིང་རྟག་པ་ཡིན་ཀྱང་
སྐྱོན་མ་ཡིན་པའི་ཚུལ་བཤད་ཟིན་ཏེ།  དབུ་མ་པ་ལ་སྣང་བ་དེ་གཞན་དག་ལ་སྣང་བར་མི་འགྲུབ་སྟེ།  རྒྱུ་མཚན་གང་གིས་གྲུབ་ཅེ་ན་ཁས་ལེན་པར་ཡང་ཅིས་གྲུབ།  གཞན་དག་སྨྲ་བས་སོ་ཞེ་ན་གཞན་དག་ཀྱང་འོ་སྐོལ་ལ་སྣང་བ་དང་མཐུན་པའི་

འཇུག་པ་དང་ལྡོག་པ་བྱེད་པ་ཚིག་ཏུའང་བརྗོད་པས་སོ། །གཞན་ཡང་སློབ་དཔོན་རིགས་པའི་དབང་ཕྱུག་ཆ་པའི་ཞལ་སྔ་ནས་ཆོས་ཅན་དེ་ལྟ་བུ་ཁས་བླངས་ནས་རྣམ་པར་དཔྱོད་པ་མ་ཡིན་གྱི་རྣམ་པར་དཔྱད་ནས་ཁས་ལེན་པ་ཡིན་ནོ། །རྣམ་པར་དཔྱོད་
ནས་བདེན་པ་ཞིག་ན་ཁས་ལེན་པ་ཡིན་པས།  རྣམ་པར་དཔྱོད་པ་དེ་ཉིད་ཁས་ལེན་པའི་ཐབས་ཡིན་ནོ། །ཐབས་ལ་འཇུག་པའི་ཚེ་ཐབས་ལས་བྱུང་བ་ཁས་བླང་པར་ནི་མ་གྲུབ་བོ། །དེ་བས་རྣམ་པར་དཔྱོད་པའི་དུས་ན་དབུ་མའི་གྲུབ་མཐའ་ཁས་བླང་བ་
མེད་དོ། །དཔྱད་ནས་དེའི་འོག་ཏུ་ཁས་ལེན་པ་ཡིན་པས་སོ། །དེ་བས་ན་སྒྱུ་མ་ལྟ་བུའི་ཆོས་ཅན་ཞེས་ཀྱང་གྲུབ་པ་མེད།  གཞན་དག་དངོས་པོར་སྨྲ་བའི་ལུགས་ཀྱང་ཁས་བླང་པ་མེད་དེ།  དེ་ལ་དཔྱོད་པ་ཡིན་པས་སོ། །དེས་ན་བདེན་པའི་གཟུགས་ལ་སོགས་
པའང་གྲུབ་པ་མེད་དོ། །མཁས་པ་ནས་བ་ལང་རྫིའི་བར་ལ་གྲགས་པའི་གཟུགས་ལ་སོགས་པ་ཁྱད་པར་དུ་བརྟགས་པ་དང་བྲལ་བ་ཆོས་ཅན་དུ་འཇོག་སྟེ།  དེ་སྐད་དུ་སློབ་དཔོན་ཡེ་ཤེས་སྙིང་པོས།  རྒོལ་བ་གཉིས་ཀའི་ཤེས་པ་ལ། །ཞེས་སོགས་དང་།  མཁན་
ཆེན་ཞི་བ་འཚོས་ཀྱང་།  གཞུང་གིས་བསྐྱེད་པའི་བྱེ་བྲག་གིས། །ཞེས་སོགས་དང་དེའི་འགྲེལ་པར་ཡང་།  དེ་ལྟ་མིན་ན་དུ་བ་དང་ཡོད་པ་ལ་སོགས་པས་མེ་དང་མི་རྟག་པ་ལ་སོགས་པ་བསྒྲུབ་པར་འདོད་པ་ཐམས་ཅད་ཀྱང་གཏན་ཚིགས་གཞི་གྲུབ་པར་མི་འགྱུར་
ཏེ།  སྒྲུབ་པའི་ཆོས་ཡན་ལག་ཅན་དང་།  ནམ་མཁའི་ཡོན་ཏན་ལ་སོགས་པ་ངོ་བོ་རྣམས་མ་གྲུབ་པའི་ཕྱིར་ཞེས་པ་བཤད་དོ། །གཞན་ཡང་གཟུགས་ལ་སོགས་པའི་ཆོས་ཅན་མཐུན་པར་གྲུབ་པ་མེད་ན།  འགལ་བ་ཁས་ལེན་པ་ཉིད་ལའང་མཐུན་པར་གྲུབ་

པ་མེད་དེ།  ཕ་རོལ་པོས་ཀྱང་འགལ་བ་ཁས་བླངས་ན་འགོག་པ་པོས་ཀྱང་དེ་ལྟར་འགལ་བར་སྨྲ་བ་རྟོགས་ནས་ཐལ་བ་བརྗོད་པ་མ་ཡིན་ནམ།  མི་སྙོན་པས་གྲུབ་བོ་ཞེ་ན།  གཟུགས་ལ་སོགས་པའང་རང་གིས་མཐོང་བ་ཇི་ལྟ་བའི་
འཇུག་ལྡོག་བྱེད་པར་གྲུབ་པའི་ཕྱིར་རོ། །མཐུན་པར་སྣང་བ་གཏན་མེད་ན་འཆད་པ་པོས་ཀྱང་ཉན་པ་པོ་ལ་བཤད་པ་དོན་མེད་དེ།  རང་གི་བསམ་པ་ཉན་པ་པོས་གཏན་མི་རྟོགས་པའི་ཕྱིར་རོ། །དེ་ལྟ་བས་ན་ཐ་སྙད་དུ་རང་ལ་དམ་བཅའ་མེད་པ་མིན་ལ་དེ་སྒྲུབ་
པའི་རྟགས་ཀྱང་རང་ལ་གྲུབ་པ་ཡོད་པ་ཉིད་དེ།  རང་ལ་གྲུབ་པ་མེད་པར་གཞན་གྱིས་ལོག་ཤེས་ཀྱིས་ཁས་བླངས་པས་རང་གི་འདོད་པ་མི་འགྲུབ་སྟེ།  དོན་དང་འབྲེལ་བ་མེད་པས་སོ། །གཞན་གྱི་འདོད་པ།  གཞན་ལ་དེ་ལྟར་མིན་པར་བརྗོད་པ་བཞིན་དུ་
རང་ཉིད་ཀྱང་རྟེན་ནས་འབྱུང་བ་དང་།  རང་བཞིན་འགལ་བ་ཅི་སྟེ་མི་འདོད།  ཇི་ལྟར་ཁས་བླངས་འགལ་བ་ཡོད་པ་ལྟར་ཤེས་བྱ་འགལ་བ་ཡང་ཅི་སྟེ་མེད།  ངེད་ཤེས་བྱ་ཉིད་ཀྱང་མི་འདོད་དོ་ཞེ་ན།  ངེད་ཁས་བླངས་པ་ཉིད་ཀྱང་མི་འདོད་དོ། །དེས་
ན་སློབ་དཔོན་གྱིས་དམ་བཅའ་མེད་པར་གསུངས་པ་ནི་དེ་ཁོ་ནར་ཡིན་གྱི་ཐ་སྙད་དུ་དགག་པའི་དམ་བཅའ་སེལ་བ་མ་ཡིན་ནོ། །དེས་ན་ཐལ་བ་ཙམ་གྱིས་དགོས་པ་སྒྲུབ་མི་ནུས་པས།  རང་གི་འདོད་པ་བསྒྲུབ་པ་ལ་ནི་རང་རྒྱུད་ཡིན་ལ་གཞན་སུན་འབྱིན་
པའི་ཐལ་བ་བཟློག་ནས་རང་རྒྱུད་འཕེན་པའང་ཡིན་ནོ། །གཞན་གྱི་འདོད་པ་འགོག་པ་ནི་ཐལ་འགྱུར་ཡང་ཡིན་ལ་གཞན་གྱི་འདོད་པ་དང་མི་མཐུན་པའི་གཞན་ལུགས་བསྟན་པས་རང་རྒྱུད་ཀྱིས་ཀྱང་འགོག་ཞེས་གསུངས་སོ། །སྔོན་གྱི་ཐལ་

འགྱུར་བ་ཆེན་པོ་ཁུ་ལོ་ཙཱ་བ་མདོ་སྡེ་དཔལ་གྱིས་བཞེད་པ་ནི་དབུ་མ་པ་ལ་རང་འདོད་ཀྱི་དམ་བཅའ་མེད་ཅེས་པའང་དོན་དམ་བདེན་པ་ལས་བརྩམས་ཏེ་རང་བཞིན་མེད་པའམ་སྐྱེ་བ་མེད་པ་ལ་སོགས་པའི་དམ་བཅའ་ཅིར་ཡང་ཁས་མི་ལེན་པ་ཡིན་གྱི་སྤྱིར་རང་
འདོད་ཀྱི་དམ་བཅའ་མེད་པ་མ་ཡིན་ཏེ།  ཐ་སྙད་ཀྱི་དེ་ཁོ་ན་དཔྱོད་པའི་ཚེ་རང་འདོད་ཀྱི་དམ་བཅའ་ཡོད་པས་སོ། །དེ་བཞིན་དུ་རང་རྒྱུད་ཀྱི་རྟགས་ཀྱང་དོན་དམ་བདེན་པའི་གནས་ལུགས་སྒྲུབ་པའི་རང་རྒྱུད་ཀྱི་རྟགས་ཁས་མི་ལེན་པ་ཡིན་གྱི་ཐ་སྙད་ཀྱི་
དེ་ཁོ་ན་དཔྱོད་པའི་རང་རྒྱུད་ཀྱི་རྟགས་ཀྱང་ཞལ་གྱིས་བཞེས་སོ། །དེའི་རྒྱུ་མཚན་ཡང་འདི་ལྟར་དོན་དམ་པའི་བདེན་པ་ནི་ཡོད་པ་དང་མེད་པ་ལ་སོགས་པའི་མཐའ་བཞི་ལས་གྲོལ་བས་དེ་ལ་གཞལ་བྱའི་ཁྱབ་བྱེད་ཁེགས་པས་གཞལ་བྱ་དང་ཤེས་བྱ་
ཙམ་མེད་པས་མངོན་གྱུར་དང་ལྐོག་གྱུར་གྱི་གཞལ་བྱར་ཡང་མ་གྲུབ་ལ་དེའི་ཕྱིར་དེ་ལ་མངོན་སུམ་དང་རྗེས་དཔག་གཉིས་འཇལ་བྱེད་དུ་མི་འཇུག་པའི་ཕྱིར་དང་།  དེ་བཞིན་དུ་མཐའ་བཞི་ལས་གྲོལ་བས་ཡོད་མེད་སོགས་ཇི་ལྟར་ཡང་དམ་བཅས་
པ་མེད་པས་ན་དོན་དམ་བདེན་པའི་གནས་ལུགས་སྒྲུབ་པའི་རང་རྒྱུད་ཀྱི་རྟགས་མི་འཐད་ཅིང་།  ཡོད་མེད་སོགས་སུ་འཛིན་པའི་བློའང་གཞལ་བ་དང་བློའི་ཤེས་བྱ་ཐམས་ཅད་ཀུན་རྫོབ་ཀྱི་བདེན་པ་ཁོ་ན་ཡིན་པས་རང་རྒྱུད་ཀྱི་རྟགས་ཀྱང་དེ་ཁོ་ན་
ལ་འཇུག་པ་ཡིན་ནོ། །དོན་དམ་པའི་བདེན་པ་ལ་ཅི་ཡང་ཁས་བླངས་པར་བྱར་མེད་བཞིན་དུ་དངོས་པོར་སྨྲ་བ་དག་ཁས་ལེན་པར་བྱེད་པས་དེ་འགོག་པ་ནི་རང་རྒྱུད་ཀྱིས་མི་འགོག་ཅིང་།  རང་གི་ཁས་བླངས་ལ་བརྟེན་ཏེ་འགལ་བ་བརྗོད་པའི་ཐལ་

འགྱུར་གྱིས་འགོག་པ་ཡིན་ཏེ།  དཔེར་ན་རྣམ་པ་མེད་པར་སྨྲ་བ་ལ་སྣང་བ་བདེན་པར་མེད་པས་ཤེས་པ་དང་མ་འབྲེལ་བའི་ཕྱིར་སྣང་བ་ངེས་པར་མི་འཐད་ཅེས་བརྗོད་པས་སྣང་བ་ངེས་པ་འགོག་ལ།  སྣང་བ་ངེས་པས་ཤེས་
པ་དང་འབྲེལ་ཕྱིར་སྒྲོ་བཏགས་པར་མི་འཐད་ཅེས་པས་སྒྲོ་བཏགས་པ་འགོག་ཅིང་།  རྣམ་པ་དང་བཅས་པར་སྨྲ་བ་ལ་རྣམ་པ་དུ་མ་དང་འབྲེལ་བའི་རྟགས་ཀྱིས་ཤེས་པ་ཆ་མེད་འགོག་ལ་ཆ་མེད་པའི་རྟགས་ཀྱིས་རྣམ་པ་དུ་མ་དང་འབྲེལ་བ་འགོག་པ་དང་། 
སྡེ་བ་དག་ལ་རགས་པ་རྩོམ་པའི་རྟགས་ཀྱིས།  རྡུལ་ཆ་མེད་པ་འགོག་ལ་ཆ་མེད་པའི་རྟགས་ཀྱིས་རགས་པ་རྩོམ་པ་འགོག་པ་དང་།  མུ་སྟེགས་བྱེད་ལའང་རྟག་པའི་རྟགས་ལས་དོན་བྱེད་པ་འགོག་ལ་དོན་བྱེད་པའི་རྟགས་ལས་རྟག་པ་འགོག་པ་ལྟ་བུ། 
ཕྱོགས་ཆོས་ཕ་རོལ་པོས་ཁས་བླངས་ལ་ཁྱབ་པའང་འཇིག་རྟེན་ལ་གྲགས་པ་ཙམ་ཡིན་པས་ཧ་ཅང་ཐལ་བས་ཁས་བླངས་པ་འགོག་གོ།  ཞེས་གསུངས་སོ། །རིགས་པའི་དབང་ཕྱུག་ཆ་པའི་ཞལ་ནས་དབུ་མ་པ་དག་དོན་དམ་བདེན་པ་ལས་བརྩམས་ཏེ། 
དམ་བཅའ་བ་མེད་པས་རྟགས་མི་སྦྱོར་ཞེས་བྱ་བ་དེ་ཀུན་རྫོབ་ཀྱི་བདེན་པའི་ཟླར་གྱུར་པའི་དོན་དམ་འགའ་ཞིག་མི་སྲིད་པས་དེ་ལ་ཆོས་གང་ཡང་མི་བརྟེན་པས་དེ་ལ་དམ་བཅའ་དང་རྟགས་མི་སྦྱོར་ཞེས་བརྗོད་དམ།  སྲིད་ཀྱང་དེ་ཡོད་པ་ལ་སོགས་པའི་
ཆོས་སུ་མི་གནས་པས་དམ་བཅའ་དང་རྟགས་མི་སྦྱོར་ཞེས་བརྗོད།  དང་པོ་ལྟར་ན་དེ་རྩོད་གཞི་ཆོས་ཅན་དུ་བྱས་པའི་རང་རྒྱུད་ཀྱི་རྟགས་མི་སྦྱོར་ཀྱང་རྟག་པའི་དངོས་པོ་འགོག་པའི་རྟགས་སྦྱོར་བ་ལྟར།  ཤེས་བྱ་འགའ་ཞིག་གཞིར་གྱུར་པ་ལ་དེ་

དགག་བྱར་བྱེད་པའི་རྟགས་སྦྱར་བས་དོན་དམ་པ་ཁེགས་པ་ན་དེའི་བྱེ་བྲག་མཐའ་བཞིའང་ཁེགས་པར་རང་རྒྱུད་ལས་གྲུབ་པས་ཐལ་བ་དོན་མེད་པར་འགྱུར་རོ། །གཉིས་པ་ཀུན་རྫོབ་པའི་ཟླར་གྱུར་པའི་དོན་དམ་སྲིད་ཀྱང་དངོས་པོ་དངོས་མེད་ལ་སོགས་པ་
མཐའ་ཐམས་ཅད་དང་བྲལ་བས་ཅིར་ཡང་དམ་བཅའ་མེད་པས་རྟགས་མི་སྦྱོར་བར་འདོད་ན།  འོ་ན་གཅིག་དང་དུ་མ་དང་བྲལ་བ་དང་མཐའ་བཞིའི་སྐྱེ་བ་ལ་སོགས་པ་དང་བྲལ་བས་ཡང་དག་པའི་དངོས་པོ་དགག་མི་ནུས་པར་འགྱུར་ཏེ།  དོན་དམ་པ་
ཡོད་ཀྱང་གཅིག་དང་དུ་མའམ་དངོས་པོ་ཡོད་མེད་ལ་སོགས་པ་གང་དུའང་ཁས་མི་ལེན་པའི་ཕྱིར་རོ། །གཞན་ཡང་དངོས་པོར་སྨྲ་བས་དམ་བཅས་པ་ལ་ཐལ་བ་སྦྱོར་རམ།  མ་བཅས་པ་ལ་སྦྱོར།  ཕྱི་མ་ལྟར་ན་རང་ཉིད་ལའང་ཐལ་བ་སྦྱོར་བར་
འགྱུར་ལ།  དང་པོ་ལྟར་ན་དོན་དམ་པའི་དངོས་པོ་ཡོད་པ་དངོས་སྨྲ་བས་དམ་བཅས་པ་ལྟར་དེ་མེད་པའང་དམ་བཅར་འགྱུར་ཏེ།  འདོད་པ་ཁྱད་པར་མེད་པའི་ཕྱིར་རོ། །ཡོད་པ་དགག་པར་འདོད་ཀྱི་མེད་པ་སྒྲུབ་པར་མི་འདོད་དོ་ཞེ་ན།  མེད་པ་དགག་པར་
འདོད་ཀྱི་ཡོད་པ་སྒྲུབ་པར་མི་འདོད་ཅེས་ཀྱང་མཚུངས་སོ། །དོ༷ན་དམ༷་མེད་པ་བཀག་པ་ཉིད་ཡོད་པ་སྒྲུབ་པ་ཡིན་ནོ་ཞེ་ན།  ཡོད་པ་བཀག་པའང་མེད་པ་སྒྲུབ་པ་ཡིན་ནོ་ཞེས་མཚུངས་སོ། །དེས་ན་དམ་བཅའ་བ་མེད་པར་མི་འཐད།  གཞན་གྱི་འདོད་པ་
འགོག་པའང་རང་རྒྱུད་ཀྱིས་དགག་དགོས་ཀྱི་ཐལ་བ་ཙམ་གྱིས་དགག་མི་ནུས་ཏེ།  དེའི་ཕྱིར་རྣམ་པ་དུ་མ་དང་འབྲེལ་བ་ལ་སོགས་པའི་རྟགས་ཁས་བླངས་ཙམ་ཡིན་པའང་མི་འཐད་དོ། །ཁས་བླངས་པའི་རྟགས་དེས་དགག་བྱ་དགག་ནས་མི་སྲིད་པའི་ཕྱིར་

ངེས་སམ།  དགག་བྱ་ཤེས་བྱ་ལ་མི་སྲིད་པར་སྟོན་པར་བྱེད་པས་གེགས་བྱེད་པ་ཙམ་ཞིག་ཡིན།  དང་པོ་ལྟར་ན་མི་འཐད་དེ།  གཞན་དུ་ན་མུ་སྟེགས་བྱེད་དག་དངོས་པོ་ཐམས་ཅད་རྟག་པར་ཁས་ལེན་པས་ཀུན་རྫོབ་ཙམ་དུའང་དོན་
བྱེད་མེད་པར་འགྱུར་ཏེ།  རྟག་པ་དང་དོན་བྱེད་ནུས་པ་འགལ་བའི་ཕྱིར།  རྟག་ཅེས་པའི་སྒྲ་དང་ནི།  ཀུན་རྫོབ་པའི་དོན་བྱེད་པ་མི་འགལ་ལ་སྒྲ་དོན་ལ་འབྲེལ་བས་རྟག་པའི་དོན་མི་འགྲུབ་སྟེ་གྲུབ་ན་རང་གི་རྒྱུད་ཀྱིས་གྲུབ་པ་ཉིད་དུ་འགྱུར་རོ། །ཀུན་རྫོབ་
པའི་དོན་བྱེད་པ་ཁེགས་ནའང་སུན་འབྱིན་པའི་ཚིག་གིས་ཀྱང་ཕ་རོལ་པོའི་ལོག་རྟོག་ཇི་ལྟར་སེལ་བར་བྱེད།  འོན་ཏེ་རྣམ་པ་དུ་མ་དང་འབྲེལ་བའི་ཚིག་གིས་ཤེས་པ་ཆ་མེད་འདོད་པ་ལ་གེགས་བྱེད་པ་ཡིན་ན།  རང་གི་མ་ལ་མོ་གཤམ་དུ་ཁས་བླངས་
པའི་བུ་སྐྱེད་པའི་ནུས་པ་མི་སྲིད་པར་བསྟན་ཀྱང་དངོས་པོ་ལ་ནུས་པ་དང་།  དེ་དཔག་ཏུ་རུང་བ་དེ་མི་ལྡོག་པ་ལྟར།  རྣམ་པ་དུ་མ་དང་འབྲེལ་ཞེས་པས་ཆ་མེད་མི་སྲིད་པར་བསྟན་ཀྱང་སྲིད་པར་དོགས་པ་མི་ལྡོག་པས་ཟློག་པ་ཅི༷་ཡ༷ང་ཁས་མི་ལེན་པ་ལ་
སྦྱོར་བར་ཇི་ལྟར་ནུས།  འདིར་སྨྲས་པ།  མི་སྲིད་པ་ཡང་རྟགས་ལས་ཡིན། །སྲིད་ན་དམ་བཅའ་མེད་མ་ཡིན། །གནོད་བྱེད་མ་ཡིན་གེགས་བྱེད་མིན། །ཚིག་ཙམ་དགག་དང་སྒྲུབ་བྱེད་མིན། །སེམས་སོགས་བདེན་དང་སྟོང་ཉིད་ལ། །རྩོད་
པའི་མཐུན་སྣང་མེད་ན་ནི། །རྟག་དང་མི་རྟག་རྩོད་པ་ན། །སྒྲ་ལའང་མཐུན་སྣང་མེད་པར་འགྱུར། །དྲན་པའི་ཤེས་ལ་སྣང་བ་ལྟར། །དངོས་ཙམ་མྱོང་བ་ཉིད་ལ་སྣང་། །དེ་ལྟ་མིན་ན་རྩོད་བྱེད་དེ། །བརྩད་པའི་སྐྱེས་བུ་ཇི་ལྟར་སྣང་། །ཐ་སྙད་རང་

རྒྱུད་མེད་ན་ནི། །ཀུན་རྫོབ་གཞལ་བྱ་ཇི་ལྟར་བརྗོད། །ཀུན་རྫོབ་བརྫུན་པར་སྨྲ་བས་ཀྱང་། །རྟགས་ལས་བདེན་སོགས་འགོག་པར་གྲུབ། །རྟགས་དང་རྗེས་དཔག་མི་འདོད་ན། །དགག་པའི་བློ་ནི་གང་ཡིན་སྨོས། །ཡིད་དཔྱོད་ཡིན་ན་རྒྱུ་མཚན་
དག །སེལ་ལ་འབྲས་བུ་ཅི་ཞིག་ཡོད། །ལོག་བློར་འདོད་ན་བདེན་དངོས་གྲུབ། །གཞན་གྱི་ཕྱོགས་ནི་འཕེལ་བར་འགྱུར། །ཚད་མ་འཇུག་པ་མེད་པ་ལ། །དཔྱད་པའི་ཡུལ་ཅན་ཇི་ལྟར་འཇུག །ཡོད་མེད་ཐེ་ཚོམ་ཟ་ན་ཡང་། །གལ་ཏེ་ཅི་ཡང་
མི་སྨྲ་ཞིང་། །གལ་ཏེ་བདེན་དངོས་འདོད་པས་ན། །དབུ་མའི་ལམ་ལས་རྒྱང་རིང་འགྱུར། །ཞེས་བྱའོ། །དེའི་ཕྱིར་དོན་དམ་པའི་དངོས་པོ་འགོག་པར་བྱེད་པ་ན་ཕྱོགས་ཆོས་དང་ཁྱབ་པ་ཚད་མས་གྲུབ་པའི་རང་རྒྱུད་ཀྱི་རྟགས་ཁོ་ན་ལ་བརྟེན་ནས་
དགག་རིགས་ཏེ།  གཅིག་དང་དུ་བྲལ་སོགས་མེད་དགག་རྟགས་སུ་བཀོད་པ་རྣམས་ནི་ཁྱབ་བྱེད་མ་དམིགས་པ་ཡིན་ལ།  རྟེན་འབྲེལ་ལ་སོགས་པ་སྒྲུབ་པ་རྟགས་སུ་བཀོད་པ་རྣམས་ནི་རང་བཞིན་འགལ་བས་ཁྱབ་པའི་རྟགས་ཏེ།  དེ་ལྟ་བུའི་
རང་རྒྱུད་ཀྱི་རྟགས་ལས་བདེན་དངོས་དགག་པར་རིགས་ཀྱི་ཧ་ཅང་ཐལ་བ་ཙམ་གྱིས་ནི་བདེན་པའི་སྤྲོས་པ་འགོག་མི་ནུས་སོ། །གལ་ཏེ་དེ་ཁོ་ན་ལ་གཞལ་བྱ་གྲུབ་ན་སྤྲོས་པ་དང་བཅས་པར་འགྱུར་རོ། །ཞེ་ན།  འོ་ན་ཁྱོད་ལ་སྒྲ་ཉིད་གཞལ་བྱ་ཡིན་པའི་
ཕྱིར།  རྟག་པའི་དངོས་པོར་ཐལ་ལོ་ཞེས་བརྗོད་ན་ལན་ཅི་ཡོད།  གཞལ་བྱ་ལ་རྟག་པའི་དངོས་པོས་སྟོང་པས་ཁྱབ་པའི་ཕྱིར།  ཁྱབ་པ་ཚད་མས་གྲུབ་པའང་མེད་ལ།  ཁས་ཀྱང་མ་བླངས་པས་ཁྱབ་པ་མེད་དོ་ཞེ་ན།  འདིར་ཡང་དེ་བཞིན་ཏེ།

  གཞལ་བྱ་ལ་དོན་དམ་པའི་དངོས་པོས་སྟོང་པས་ཁྱབ་པའི་ཕྱིར་ན།  ཁྱབ་པ་ཚད་མས་གྲུབ་པའང་མེད་ལ།  ཁས་ཀྱང་བླངས་པ་མེད་དོ། །ཞེས་གསུངས་སོ། །དགེ་བའི་བཤེས་གཉེན་གཙང་ནག་པའི་ཞལ་ནས་དེ་ལྟར་
གཞན་གྱིས་བརྟགས་པའི་མཐའ་འགོག་ཅིང་།  ཤེས་བྱའི་ལུས་དང་།  ཐུབ་པས་བསྟན་པའི་དོན་ངེས་པར་བྱེད་པའི་བློ་ནི་ཐམས་ཅད་དུ་ཡིད་ཆེས་པའི་ཚད་མ་ཡིན་ཏེ་དེའང་དོན་རང་གི་ངོ་བོ་རང་གི་སྣང་བའི་སྒོ་ནས་རྟོགས་པ་མངོན་སུམ་དང་།  ཁྱབ་
བྱ་མཐོང་བ་ལས་ལྐོག་གྱུར་རྟོགས་པ་རྗེས་དཔག་དང་།  ཡིད་ཆེས་གཞན་གྱི་ཚིག་ལས་དོན་ངེས་པ་ལུང་གི་ཚད་མའོ། །དེ་ལྟར་རིགས་པའི་དངོས་པོ་གསུམ་པོ་དེ་ཉིད་འཇུག་པའི་ཚུལ་གྱིས་སློབ་དཔོན་གྱི་གཞུང་ལས་དཔྱད་གཞི་འཛིན་པའི་ཚད་མ་
དང་།  བསྒྲུབ་བྱ་དང་མཚུངས་པའི་མ་གྲུབ་པ་དང་།  འགལ་འབྲེལ་ལ་བརྟེན་པའི་དགག་པ་གསུམ་སྣང་སྟེ།  དེ་དག་ཀྱང་རིམ་པ་བཞིན་གཉིས་ཀའི་རྟེན་དང་མི་འདོད་པ་ཟློག་པ་དང་།  གཞན་གྱི་འདོད་པ་འགོག་པའི་བྱེད་པ་ཅན་ཡིན་པས་ལུས་
དང་གོ་ཆ་དང་མཚོན་ཆ་ལྟ་བུའི་རིགས་པར་ལྟའོ། །རིགས་པ་ཕྱི་མ་དེའང་རང་གི་མཚན་ཉིད་རྣམ་པར་བརྟགས་ནས་འགོག་པ་དང་།  གཞན་དང་ཁྱད་པར་རྣམ་པར་བརྟགས་ནས་འགོག་པ་དང་།  ཐལ་བའི་རྟགས་ཀྱི་སྒོ་ནས་དགག་པ་དང་།  རང་
རྒྱུད་ཀྱི་རྟགས་ཀྱི་སྒོ་ནས་དགག་པའོ། །དེ་དག་ཀྱང་ཅི་རིགས་པར་ཁས་བླང་དང་དངོས་པོའི་རིགས་པ་སྟེ་བྱེད་པ་གཉིས།  སྒྲུབ་པ་དང་འགོག་པ་སྟེ་ལས་གཉིས།  དངོས་སུ་བརྟག་པ་དང་སྲིད་པའི་མཐའ་འགོག་པ་སྟེ་དགག་ཚུལ་གཉིས།  མཚན་

ཉིད་རང་ལྡོག་ནས་འགོག་པ་དང་།  ཁྱབ་བྱེད་སྤྱི་ལྡོག་ནས་འགོག་པ་བྱ་བ་གཉིས་ཏེ།  དེ་ལྟར་ན་རིགས་པའི་དངོས་པོ་གསུམ་དང་།  འཇུག་པའི་ཚུལ་བཞི་དང་།  བྱ་བྱེད་ཀྱི་མཐའ་བརྒྱད་ཡིན་ནོ། །དེ་ལྟ་བས་ན་ཁོ་བོ་ནི་སྟོན་པ་དང་སློབ་དཔོན་གྱི་
ལུང་དང་རིགས་པའི་སྒྲོན་མ་དག་གིས་ཤེས་བྱའི་ལུས་དབུ་མ་ཞེས་བྱ་བ་ཇི་སྐད་བརྗོད་པའི་ཕུན་སུམ་ཚོགས་པ་གསུམ་དང་ལྡན་པ་ཞིག་ཏུ་མཐོང་བས་ཆོས་དང་སྟོན་པ་ལ་དད་པ་དང་འགྲོ་བ་ལ་སྙིང་རྗེ་བ་དང་།  རྒོལ་བ་ལ་མི་འཇིགས་པའི་གདེང་
ཐོབ་སྟེ།  དེ་རྒྱལ་མཚན་གྱི་ནོར་བུ་ལྟ་བུར་རང་ཉིད་གང་གིས་མཐོང་བའི་རིགས་པས་རྟོག་གེའི་ཚོགས་སུ་ལྷག་པར་ངོམས་ཤིང་བསྟན་པའི་སྒོ་ནས་སྒྲོགས་པར་བྱེད་དོ། །ཞེས་གསུངས་པའི་འཇུག་ཚུལ་བཞི་པ་རང་རྒྱུད་ཀྱི་རྟགས་ནི་གཅིག་དུ་བྲལ་
དང་།  རྡོ་རྗེ་གཟེགས་མ་དང་།  ཡོད་མེད་སྐྱེ་འགོག་དང་།  རྟེན་འབྲེལ་གྱི་གཏན་ཚིགས་དང་བཞི་ལ་བཞེད་པར་སྣང་བས་དོན་དམ་དཔྱོད་པའི་ཚེའང་རང་རྒྱུད་བཞེད་པར་སྣང་ངོ་། །རྨ་བྱ་ཆེན་པོའི་ཞལ་ནས་སྔ་རབས་པ་དག་དབུ་མ་པ་ལ་དབུ་མའི་
ལྟ་བ་དང་།  དགག་བྱ་དང་།  འགོག་བྱེད་དང་།  བསྒྲུབ་བྱ་དང་།  སྒྲུབ་བྱེད་ཅི་ཡང་ཁས་ལེན་པ་མེད་དོ་ཞེས་སྨྲ་བ་ནི་ཤིན་ཏུ་མི་འཐད་དེ།  ཐ་སྙད་དབུ་མའི་དོན་རྟེན་ནས་འབྱུང་བ་ཡིན་པས་ཁས་བླང་བྱའི་དབུ་མ་ཡོད་དགོས་པའི་ཕྱིར་ཏེ།  རྟེན་འབྱུང་
དེ་ཉིད་སྣང་ལ་རང་བཞིན་མེད་པའམ།  རྒྱུ་འབྲས་དེ་ཉིད་དང་གཞན་ཉིད་དུ་མེད་པ་ཁས་བླངས་དགོས་པའི་ཕྱིར་རོ། །འོ་ན་མཁས་པས་དབུས་ལ་གནས་པར་ཡང་མི་བྱེད། །ཅེས་གསུངས་པ་མ་ཡིན་ནམ་སྙམ་ན་དོན་དམ་པར་དེ་ལྟར་ཡིན་མོད།  ཐ་སྙད་

དུ་དབུ་མའི་ལྟ་བ་མེད་ན་སློབ་དཔོན་ཀླུ་སྒྲུབ་ལ་སོགས་པ་ལྟ་བ་གང་དང་ལྡན་པས་དབུ་མར་པར་བཞག །གལ་ཏེ་དེ་དག་རང་ཕྱོགས་ཅིའང་མི་འཇོག་ཅིང་གཞན་ཕྱོགས་ཐམས་ཅད་འགོག་པས་སོ། །ཞེ་ན་དེ་ནི་སུན་ཅི་
ཕྱིན་གྱི་རྒོལ་བ་ཡིན་པས་གཞུང་ལས་ཤིན་ཏུ་སྨད་དོ། །གཞན་ཡང་བདེན་གཉིས་ཀྱི་ཡུལ་ལ་དབུ་མའི་ངག་སྦྱར་བས་ཀྱང་དབུ་མའི་ལྟ་བ་ཁས་ལེན་དགོས་ཏེ།  འདི་ལྟར་དོན་དམ་པར་ཆོས་ཐམས་ཅད་སྤྲོས་པ་དང་བྲལ་ལོ། །ཞེས་པ་དང་།  ཀུན་རྫོབ་ཏུ་ཆོས་
རྣམས་སྒྱུ་མ་ལྟ་བུ་ཡིན་ནོ། །ཞེས་ངག་སྦྱོར་བས་ངག་གི་དོན་གྲུབ་བསལ་མེད་ལ་བསྟན་པར་འདོད་པའི་དམ་བཅའ་ཡོད་པར་ཇི་ལྟར་མི་འགྱུར།  དེས་ན་དབུ་མ་པས་ཀུན་རྫོབ་ཏུ་དགག་སྒྲུབ་ཀྱི་དམ་བཅའ་གཉིས་ཀའང་འདོད་ལ།  བརྟགས་ཤིང་དཔྱད་པའི་
ཤེས་ངོར་དོན་དམ་པར་དགག་སྒྲུབ་ཀྱི་དམ་བཅའ་མེད།  དེ་ལ་ངག་སྦྱོར་བ་ཉིད་ཀྱང་མེད་དེ།  ཇི་སྐད་དུ།  བརྗོད་པར་བྱ་བ་ལྡོག་པ་སྟེ། །སེམས་ཀྱི་སྤྱོད་ཡུལ་ལྡོག་པས་སོ། །ཞེས་གསུངས་པས་སོ། །ཐ་སྙད་དུ་དགག་སྒྲུབ་བྱེད་པའི་ཚད་མའང་ཡོད་དེ།  
ཚད་མ་ཡེ་མེད་པར་རྟོགས་ལྡན་ལ་གཞན་ཕྱོགས་འགོག་པར་འདོད་པ་ཉིད་མི་འབྱུང་བའི་ཕྱིར་ཏེ།  གཞན་ཕྱོགས་བདེན་ན་དགག་པར་མི་ནུས་ཤིང་བརྫུན་ནའང་བརྫུན་པར་མ་ཤེས་ན་གཞན་གྱི་ལོག་རྟོག་ཟློག་པར་མི་ནུས།  བརྫུན་པར་ཤེས་ན་བརྫུན་པ་ལ་
བརྫུན་པར་ཤེས་པ་ཉིད་ཚད་མ་ཡིན་པས་ཚད་མ་མེད་པ་ཉིད་ཉམས་སོ། །དེས་ན་ཚུལ་གསུམ་ཚད་མས་གྲུབ་པའི་རྟགས་ལས་དགག་བྱ་དགག་པ་དང་བསྒྲུབ་བྱ་བསྒྲུབ་པའི་རྗེས་དཔག་ཡོད་པས་སྔར་གྱི་དེ་དག་ཐམས་ཅད་ཐ་སྙད་དུ་ཁས་ལེན་ནོ། །འོ་ན་རང་

རྒྱུད་པར་ཅིའི་ཕྱིར་མི་འགྱུར་སྙམ་ན།  རང་རྒྱུད་ཀྱི་དོན་ནི་ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་པའི་རྟགས་ལས་བསྒྲུབ་བྱ་བསྒྲུབ་པ་ཡིན་ལ་འདིར་ནི་དངོས་པོ་སྟོབས་ཞུགས་ཀྱི་ཚད་མ་གཏན་མེད་པས་དེས་བསྒྲུབ་བྱ་བསྒྲུབ་པ་ནི་དོན་དམ་དང་ཐ་སྙད་གང་གི་
སྐབས་སུའང་ཁས་མི་ལེན་ཅིང་རྟགས་ཀྱི་ཚུལ་ཐམས་ཅད་ཀྱང་འཇིག་རྟེན་ན་གྲགས་པའི་ཚད་མ་ཙམ་གྱིས་གྲུབ་པ་ཡིན་པས་རང་རྒྱུད་པར་མི་འགྱུར་རོ། །འཇིག་རྟེན་ན་གྲགས་པའི་ཚད་མ་དེའང་ཚིག་གསལ་ལས་གསུངས་པ་ལྟར་གྱི་མངོན་སུམ་ལ་སོགས་པའི་ཚད་མ་
བཞི་ལ་ངོས་འཛིན་པའི་རྣམ་གཞག་མཛད་དོ། །གསུམ་པ་དེ་དག་ལ་འཐད་མི་འཐད་ཀྱི་ཆ་སོ་སོར་དབྱེ་བ་ནི་སྔ་རབས་པ་དག་དབུ་མ་པ་རང་ལ་ཞེ་འདོད་ཀྱི་དམ་བཅའ་མེད་པར་འདོད་པ་ནི་ཀླུ་མེས་ཀྱིས་བརྗོད་པའི་སྐྱོན་རྣམས་ཀྱང་གནས་ཤིང་གཞན་ཡང་དབུ་
མ་པས་མཐའ་བཞིའི་སྐྱེ་བ་དགག་པའི་དམ་བཅའ་བཞི་གསུངས་པ་དེ་ཉིད་རང་ཉིད་ཞེ་ནས་མི་འདོད་བཞིན་དུ་དམ་བཅས་པ་ཡིན་ན་ནི་མཐའ་བཞིའི་སྐྱེ་བ་ཡོད་པའང་དམ་བཅའ་རིགས་པར་འགྱུར་ཏེ།  ཞེ་ནས་མི་འདོད་པ་མཚུངས་པའི་ཕྱིར།  ཞེ་ནས་
འདོད་པ་ཙམ་གྱིས་བདེན་གྲུབ་ཞེ་ནས་འདོད་པར་འགྱུར་བ་ནི་མ་ཡིན་ཏེ།  བདེན་པར་ཡོད་མེད་ཀྱི་ཞེ་འདོད་ཐ་དད་པ་གཉིས་ཡོད་པའི་ཕྱིར་རོ། །རྩོད་མེད་ཆེ་བའི་བདག་ཉིད་ཅན། །ཞེས་སོགས་ཀྱི་གཞུང་རང་ལ་ཞེ་འདོད་ཀྱི་ཁས་ལེན་ཅུང་ཟད་ཀྱང་
མེད་པའི་ལུང་དུ་ཡང་མི་རུང་སྟེ།  དེ་དག་ནི་དོན་དམ་ལ་དཔྱོད་པའི་ཚེ་རང་རྒྱུད་ཀྱི་དམ་བཅའ་མེད་པའི་ལུང་ཡིན་ལ།  ཞེ་འདོད་ཀྱི་ཁས་ལེན་ལ་རང་རྒྱུད་ཀྱི་ཁས་ལེན་གྱིས་མ་ཁྱབ་པའི་ཕྱིར་རོ། །ཀླུ་མེས་ཀྱིས་ཆོས་ཅན་དང་རྟགས་དབུ་མ་ཉིད་ལ་གྲུབ་པ་མེད་ན་

འགལ་བ་སྨྲ་བ་པོའི་གང་ཟག་དང་འགལ་བ་སྨྲས་པ་ཉིད་ཀྱང་དབུ་མ་པ་ལ་མ་གྲུབ་པར་མཚུངས་ཞེས་པའང་མི་འཐད་དེ།  ཐལ་འགྱུར་བས་ནི་ནང་གི་འདུ་བྱེད་བདག་ལས་མི་སྐྱེ་བར་བསྒྲུབ་པ་ལ་ཡོད་པ་རྟགས་སུ་བཀོད་པའི་ཚེ་ཆོས་
ཅན་དང་རྟགས་དབུ་མ་པ་ལ་མ་གྲུབ་པར་ཁས་བླངས་ཀྱི་དེའི་ཚེ་ནང་གི་འདུ་བྱེད་ཀྱི་གནས་ཚུལ་དཔྱོད་པ་ཡིན་གྱི་འགལ་བ་སྨྲ་བ་པོ་དང་།  འགལ་བ་སྨྲས་པའི་གནས་ཚུལ་ལ་དཔྱོད་པའི་སྐབས་མ་ཡིན་པའི་ཕྱིར་དང་།  དེའི་གནས་ཚུལ་ལ་དཔྱོད་པའི་ཚེ་ཁས་མི་ལེན་
པ་ནི་སྔ་མ་དང་མཚུངས་སོ། །གྲགས་པའི་ཆོས་ཅན་ལ་རང་རྒྱུད་སྦྱོར་བ་ཡིན་ལ་གཙོ་བོ་ལ་སོགས་པ་མི་སྲིད་པའི་ཆོས་ཅན་ལ་ཐལ་འགྱུར་སྦྱོར་བ་ཡིན་ནོ་ཞེས་པའང་མ་བརྟགས་པ་སྟེ།  སློབ་དཔོན་གྱིས།  གཟུགས་ཀྱི་རྒྱུ་ནི་མ་གཏོགས་པར། །གཟུགས་
ན་གཟུགས་ནི་རྒྱུ་མེད་པར། །ཐལ་བར་འགྱུར་ཏེ་དོན་གང་ཡང་། །རྒྱུ་མེད་པར་ནི་གང་ནའང་མེད། །ཅེས་སོགས་ཐལ་འགྱུར་ཕལ་ཆེར་གྲགས་པའི་ཆོས་ཅན་ལ་སྦྱོར་བར་སྣང་བའི་ཕྱིར་རོ། །སློབ་དཔོན་ཆ་པས་རང་རྒྱུད་ཀྱི་ཆོས་ཅན་ཁས་ལེན་པའི་
ཤེས་བྱེད་དུ་ཆོས་ཅན་མྱུ་གུ་ལྟ་བུ་ལ་རྒོལ་ཕྱི་རྒོལ་གཉིས་དཔྱད་པ་མ་ཞུགས་པའི་ཚེ་བདེན་པར་ཡོད་མེད་གང་གིས་ཀྱང་ཁྱད་པར་དུ་མ་བྱས་པའི་ཆོས་ཅན་མཐུན་སྣང་དུ་གྲུབ་པ་ཁས་ལེན་པ་ཡོད་ཅེས་བཀོད་པས་ནི་ཐལ་འགྱུར་བ་ལ་མི་གནོད་དེ།  ཐལ་འགྱུར་བས་
ཀྱང་དེའི་ཚེ་དེ་ལྟར་འདོད་པའི་ཕྱིར་རོ། །འདི་ནི་ཞིབ་པར་རང་ལུགས་ཀྱི་སྐབས་སུ་འབྱུང་ངོ་། །ཆོས་ཅན་མཐུན་པར་གྲུབ་པ་མེད་ན་འགལ་བ་ཁས་ལེན་པ་ཉིད་ལའང་མཐུན་པར་གྲུབ་པ་མེད་དོ་ཞེས་པའང་མི་འཐད་དེ།  ཆོས་ཅན་དེའི་གནས་ཚུལ་ལ་དཔྱོད་

པའི་སྐབས་ཡིན་གྱི་འགལ་བ་ཁས་ལེན་པའི་གནས་ཚུལ་ལ་དཔྱོད་པའི་སྐབས་མིན་པའི་ཕྱིར་རོ། །མཐུན་པར་སྣང་བ་གཏན་མེད་ན་འཆད་པ་པོས་ཉན་པ་པོ་ལ་བཤད་པ་དོན་མེད་དེ་ཞེས་སོགས་ཀྱི་སྐྱོན་བརྗོད་པ་ནི་ཕྱོགས་སྔ་དེ་སྨྲ་བ་པོ་ལ་སྐྱོན་དུ་འགྱུར་
གྱི་ཐལ་འགྱུར་བས་ནི་དེ་ལྟར་ཁས་མ་བླངས་སོ། །སློབ་དཔོན་གྱིས་དམ་བཅའ་མེད་པར་གསུངས་པ་ནི་དེ་ཁོ་ནར་ཡིན་གྱི་ཐ་སྙད་དུ་དགག་པའི་དམ་བཅའ་སེལ་བ་མ་ཡིན་ནོ། །ཞེས་པ་འདིའང་དོན་མ་ཡིན་ཏེ།  དམ་བཅའི་རང་ལྡོག་དོན་དམ་པར་མེད་
པར་ཁས་བླངས་པ་ཙམ་གྱིས་དངོས་སྨྲ་བའི་སྐྱོན་ཟློག་པར་མི་ནུས་པའི་ཕྱིར་ཏེ།  གལ་ཏེ་ནུས་ན་དངོས་པོ་བདེན་གྲུབ་པ་ཞིག་ཡོད་ཅེས་དམ་བཅས་ནས་དེ་ལྟ་བུའི་དམ་བཅའ་བདེན་པར་མེད་པར་ཁས་བླངས་པའི་ཚེ་ནའང་སྐྱོན་སྤོང་ནུས་པར་ཐལ་བའི་
ཕྱིར་རོ། །ཁུ་ལོ་ཙཱ་བས།  དོན་དམ་བདེན་པ་ལས་བརྩམས་ཏེ་རང་བཞིན་མེད་པའམ་སྐྱེ་བ་མེད་པ་ལ་སོགས་པའི་དམ་བཅའ་ཅི་ཡང་ཁས་མི་ལེན་པ་ཡིན་གྱི་སྤྱིར་ཐ་སྙད་ཀྱི་དེ་ཁོ་ན་ལ་དཔྱོད་པའི་ཚེ་རང་འདོད་ཀྱི་དམ་བཅའ་ཡོད་ཅེས་ཁྱད་པར་ཕྱེ་བའང་
མི་འཐད་དེ།  དེའི་དོན་དམ་བཅའི་རང་ལྡོག་དོན་དམ་བདེན་པ་ལས་བརྩམས་ཏེ་མེད་ཅེས་སྨྲ་ན་ནི་ཅིག་ཤོས་ལའང་མཚུངས་ཤིང་།  མྱུ་གུ་ལྟ་བུ་སྐྱེ་མེད་དུ་བསྒྲུབ་པའི་ཚེ་ཞེ་འདོད་ཀྱི་དམ་བཅའ་མེད་པའི་དོན་ཡིན་ན་ནི་མཐའ་བཞིའི་སྐྱེ་བ་དགག་པའི་
དམ་བཅའ་གསུངས་པ་དང་འགལ་བའི་ཕྱིར་རོ། །ཆ་པ་དང་གཙང་ནག་པས་དོན་དམ་གནས་ལུགས་ལ་དཔྱོད་པའི་ཚེ་རང་རྒྱུད་ཀྱི་གཏན་ཚིགས་དང་།  ཆོས་ཅན་མཐུན་སྣང་དུ་གྲུབ་པ་ཡོད་པ་བཀོད་པ་དེ་དག་ཐམས་ཅད་རྒོལ་ཕྱིར་རྒོལ་དཔྱད་

པ་མ་ཞུགས་པའི་གོང་དུ་ཆོས་ཅན་མཐུན་སྣང་དུ་གྲུབ་པ་ཡོད་ཀྱང་གཏན་ཚིགས་བཀོད་པ་མེད་ལ།  གཏན་ཚིགས་བཀོད་པའི་ཚེ་སྔ་རྒོལ་གྱི་ཆོས་ཅན་དེའི་གནས་ལུགས་རྟོགས་ནས་ཕྱི་རྒོལ་ལ་སྟོན་པའི་སྐབས་ཡིན་པས་བློ་
དེའི་ངོར་ཆོས་ཅན་མཐུན་སྣང་དུ་གྲུབ་པ་ཡོད་ན་བདེན་གྲུབ་ལས་མ་འདས་པའི་ཐལ་འགྱུར་པའི་གནད་ཆེན་པོ་མ་ཟིན་པར་སྣང་ངོ་། །རྨ་བྱས་རྣམ་པར་དཔྱད་པའི་ཚེ་དབུ་མའི་ལྟ་བ་ཁས་མི་ལེན་པ་ཡིན་གྱི་ཐ་སྙད་དུ་དབུ་མའི་ལྟ་བ་དང་།  དགག་
སྒྲུབ་དང་།  དམ་བཅའ་དང་།  གཏན་ཚིགས་ཐམས་ཅད་ཁས་ལེན་ཞེས་པ་འཐད་ཀྱང་གཞན་ལ་གྲགས་ཀྱི་རྗེས་དཔག་གི་སྐབས་སུ་ཚུལ་གསུམ་འཇིག་རྟེན་ན་གྲགས་པའི་ཚད་མས་གྲུབ་ཅེས་པ་འདི་ནི་ཤིན་ཏུ་འཁྲུལ་ཏེ།  འཇིག་རྟེན་ན་གྲགས་
པའི་ཚད་མ་ནི་ཚིག་གསལ་ལས་གསུངས་པའི་མངོན་གསུམ་ལ་སོགས་པའི་ཚད་མ་བཞི་ཡིན་པར་རང་ཉིད་ཀྱིས་ཀྱང་ཁས་བླངས་ཤིང་གཞུང་གི་དོན་ཡང་ཡིན་པས་དེའི་ཚེ་ཆོས་ཅན་འཇིག་རྟེན་ན་གྲགས་པའི་ཚད་མས་གྲུབ་པར་ཐལ་བའི་ཕྱིར་རོ། །
དེའང་འདོད་ན།  ཚིག་གསལ་ལས།  ནང་གི་འདུ་བྱེད་བདག་ལས་སྐྱེ་བ་མེད་པར་བསྒྲུབ་པ་ལ་རང་རྒྱུད་མི་རིགས་པའི་ཤེས་བྱེད་དུ་རྩོད་ཟློག་ལས།  གལ་ཏེ་མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་ནི། །བསྒྲུབ་པའམ་
བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། །ཅེས་གསུངས་པ་དྲངས་པ་དང་འགལ་ལོ། །གལ་ཏེ་དེའི་ཚེ་ཚུལ་གསུམ་ཕྱི་རྒོལ་གྱིས་འཇིག་རྟེན་ན་གྲགས་པའི་ཚད་མས་གྲུབ་པའི་དོན་ཡིན་ནོ་སྙམ་ན་དེ་ནི་ཤིན་ཏུ་མི་རིགས་ཏེ། ཕྱིར་

རྒོལ་གྱིས་ནི་ཚད་མ་བཞིས་གྲུབ་པ་མ་ཡིན་གྱི་འགལ་བ་ཁས་བླངས་པ་ཡིན་པའི་ཕྱིར་རོ། །རང་རྒྱུད་ཀྱི་གཏན་ཚིགས་ཡིན་ན།  ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་པ་དགོས་ཞེས་པའང་མི་འཐད་དེ།  རང་ཤ་སྟེར་ལ་གུས་
པར་བྱས་པའི་རྟགས་ལས་ས་ཐོབ་པ་དཔོག་པ་དང་།  དུ་བའི་རྟགས་ལས་མེར་བསྒྲུབ་པ་དང་།  ལུས་ངག་གི་སྤྱོད་པ་ཁྱད་པར་ཅན་གྱི་རྟགས་ལས་ཕྱིར་མི་ལྡོག་པར་བསྒྲུབ་པས་ཐ་སྙད་ཀྱི་རྣམ་གཞག་གི་ཚེ་རང་རྒྱུད་ཀྱི་གཏན་ཚིགས་དུ་མ་ཞིག་གསུངས་
ལ།  དེའི་ཚེ་ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་ན་ཁས་བླངས་ནང་འགལ་བའི་ཕྱིར་རོ། །གལ་ཏེ་དེ་དག་རང་རྒྱུད་ཀྱི་གཏན་ཚིགས་མ་ཡིན་ནོ་སྙམ་ན།  ཆོས་ཅན་མཐུན་སྣང་དུ་གྲུབ་པ་མེད་པས་རང་རྒྱུད་ཀྱི་གཏན་ཚིགས་མ་ཡིན་
ན་ནི་གཏན་ཚིགས་དེ་དག་སྔ་རྒོལ་དབུ་མ་པ་ཞིག་གིས་ཕྱི་རྒོལ་དབུ་མ་པ་ཞིག་ལ་འགོད་པའི་ཚེ་ཕྱི་རྒོལ་གྱིས་ཁས་བླངས་ན་སྔ་རྒོལ་གྱིས་ཀྱང་ཁས་ལེན་པར་གྲུབ་ཅིང་ཕྱི་རྒོལ་གྱིས་ཁས་མ་བླངས་ན་ནི་གཞན་ལ་གྲགས་ཀྱི་རྗེས་དཔག་ཏུའང་མི་འགྱུར་བས་
གཏན་ཚིག་གང་ཞིག་ཡིན་པ་སྨྲོས་ཤིག །དེ་ལས་གཞན་རང་རྒྱུད་ཀྱི་གཏན་ཚིག་མ་ཡིན་པའི་རྒྱུ་མཚན་མེད་དོ། །མདོར་ན།  གལ་ཏེ་མངོན་སུམ་ལ་སོགས་པའི། །ཞེས་པའི་གཞུང་དེས་ཆོས་ཅན་རྒོལ་ཕྱིར་རྒོལ་གཉིས་ཀ་ལ་འཇིག་རྟེན་ན་གྲགས་
པའི་ཚད་མ་བཞི་པོ་གང་རུང་གིས་གྲུབ་པ་མེད་པའི་ཚེ་དེ་ལ་སྒྲུབ་ཆོས་བསྒྲུབ་པའམ་དགག་ཆོས་དགག་པའི་རང་རྒྱུད་ཀྱི་གཏན་ཚིགས་མི་འཐད་ཅེས་པ་སློབ་དཔོན་ཟླ་བའི་དགོངས་པར་གྲུབ་ལ།  ཤུགས་ཀྱིས་དེ་ལྟར་གྲུབ་པའི་ཚེ་རང་རྒྱུད་ཀྱི་གཏན་ཚིགས་

འཐད་པར་བསྟན་པས་ཐལ་འགྱུར་བའི་ལུགས་ལའང་ཐ་སྙད་ལ་དཔྱོད་པའི་ཚེ་རང་རྒྱུད་ཀྱི་གཏན་ཚིགས་ཡོད་པར་ཞང་ཐང་སག་པ་ཆེན་པོས་ཀྱང་།  དོན་དམ་དཔྱོད་པའི་སྐབས་མིན་པས། །རང་རྒྱུད་བྱས་ཀྱང་འགལ་བ་མེད།
ཅེས་གསུངས་པར་གྲགས་པ་དང་།  རོང་སྟོན་ཆེན་པོས་ཀྱང་འདི་བཞིན་དུ་བཞེད་པ་རྣམས་འཐད་པར་སེམས་སོ། །དངོས་པོ་སྟོབས་ཞུགས་ཀྱི་ཚད་མའི་དོན།  རྣམ་འགྲེལ་ལས།  དངོས་གང་ཇི་ལྟ་བུར་གྱུར་པ། །དེ་འདྲ་དེ་ནི་རྟགས་སེམས་
ཀྱི། །རྒྱུ་ཡིན་དེ་ལས་དེ་ལྟར་གྱི། །དངོས་ལས་དེ་བསྐྱེད་རྟགས་ཅན་བློ། །ཞེས་གསུངས་པ་ལྟར་སྒྲུབ་རྟགས་གཉིས་ལ་བརྟེན་པའི་རྗེས་དཔག་རྟགས་འཛིན་སེམས་ལས་སྐྱེ།  དེ་གཏན་ཚིགས་ལས་སྐྱེ།  གཏན་ཚིགས་འབྲས་རྟགས་ཀྱི་སྐབས་སུ་
ཆོས་ལས་སྐྱེ། རང་བཞིན་རྟགས་ཀྱི་སྐབས་སུ་ཆོས་དང་རྫས་གཅིག་ཡིན་དེའང་ཆོས་དེ་ལ་རྟགས་དེ་བསྐྱེད་པའི་ནུས་པ་དོན་དམ་པར་ཡོད་པའི་ཆོས་དེ་དང་རྟགས་དེ་དོན་དམ་པར་གཅིག་ཡིན་པ་ལ་རག་ལས་པ་ལ་འཇོག་དགོས་པར་བསམས་ནས་
དངོས་པོ་སྟོབས་ཞུགས་ཀྱི་ཚད་མ་དབུ་མ་པས་ཁས་མི་ལེན་པར་རྨ་བྱ་ཆེན་པོས་བཤད་ཀྱང་།  ས་པཎ་གྱིས་དངོས་སྨྲ་བ་རྣམས་ཀྱིས་དེ་ལྟར་འདོད་ཀྱང་།  དབུ་མ་པས་ཆོས་དེ་ལ་རྟགས་དེ་བསྐྱེད་པའི་ནུས་པ་ཐ་སྙད་དུ་ཡོད་པའམ།  ཆོས་དེ་དང་རྟགས་
དེ་ཐ་སྙད་དུ་གཅིག་ཡིན་པ་ཙམ་གྱིས་ཆོག་པ་ལ་དགོངས་ནས་དངོས་པོ་སྟོབས་ཞུགས་ཀྱི་རིགས་པ་བཞེད་པར་བཤད་པ་ནི་ཤིན་ཏུ་ལེགས་སོ། །འོ་ན་མ་དམིགས་པའི་རྟགས་ལ་དངོས་པོ་སྟོབས་ཞུགས་ཇི་ལྟར་བྱ་སྙམ་ན།  དེ་དག་གི་ཁྱབ་འབྲེལ་ཡང་

སྒྲུབ་རྟགས་ཀྱི་འབྲེལ་པ་གཉིས་ལ་རག་ལས་པར་གསུངས་པ་ཤེས་དགོས་ཏེ་གཞན་དུ་རྟོགས་པར་བྱའོ། །སྔ་རབས་ཀྱི་སྐྱེས་ཆེན་དག་གི་བཤད་པར་འཐད་པའི་ཕྱོགས་རྣམས་ནི་རང་ལུགས་ཀྱི་སྐབས་སུ་འབྱུང་ངོ་། །བཞི་པ་ཕྱིས་ཀྱི་རང་དགར་བཏགས་
པའི་རྣམ་གཞག་ཞིབ་ཏུ་དགག་པ་ལ་གཉིས་ཏེ།  སྒྲོ་སྐུར་སྤངས་ཏེ་འདོད་པ་བརྗོད་པ།  གཟུ་བོར་གནས་ཏེ་སུན་འབྱིན་བཤད་པའོ། །དང་པོ་ནི།  ཆོས་རྗེ་ཙོང་ཁ་པའི་དྲང་ངེས་རྣམ་འབྱེད་དུ་ཐལ་འགྱུར་བ་ལ་བདག་མེད་རྟོགས་པ་དང་།  བདག་
འཛིན་ཕྲ་རགས་སོགས་ཀྱི་ཐུན་མོང་མ་ཡིན་པའི་ཁྱད་པར་དང་།  ཕྱི་དོན་འཇོག་ཅིང་ཀུན་གཞི་རང་རིག་ཁས་མི་ལེན་པའི་ཐུན་མོང་མ་ཡིན་པའི་ཁྱད་པར་དང་།  རང་རྒྱུད་ཁས་མི་ལེན་པའི་ཐུན་མོང་མ་ཡིན་པའི་ཁྱད་པར་གསུམ་དུ་བྱས་ནས་དང་པོའི་
སྐབས་སུ་དེ་ལྟར་བདག་དང་ཆོས་རྣམས་ཀྱི་ཐ་སྙད་ཀྱི་དོན་བཙལ་བ་ན་གཅིག་དང་ཐ་དད་སོགས་ཅུང་ཟད་ཀྱང་མི་རྙེད་ལ།  འོན་ཀྱང་མཆོད་སྦྱིན་ནོ། །མིག་གོ།  ཞེས་སོགས་ཀྱི་ཐ་སྙད་ཀྱང་ངེས་པར་བྱ་དགོས་པས་ཐ་སྙད་ཀྱི་དབང་གིས་མ་བཞག་པའི་
ངོ་བོ་མེད་པ་དང་།  ཐ་སྙད་ཀྱི་དབང་གིས་ཡོད་པར་གཞག་པ་ལ་འཁོར་འདས་ཀྱི་རྣམ་གཞག་ཐམས་ཅད་ཆེས་ཤིན་ཏུ་འཐད་པའི་བདེན་གཉིས་ཀྱི་རྣམ་གཞག་འདི་ནི་སངས་རྒྱས་བསྐྱངས་དང་ཟླ་བའི་ཞབས་ཀྱི་ཁྱད་ཆོས་བླ་ན་མེད་པའོ། །དབུ་མ་
པས་ཐ་སྙད་དུ་འཇོག་ཚུལ་ནི་འཇིག་རྟེན་པའི་ཐ་སྙད་ནི་ས་བོན་ལས་མྱུ་གུ་སྐྱེ་བ་སོགས་ཀྱི་རྣམ་གཞག་བྱེད་ཀྱང་ཐ་སྙད་ཀྱི་དོན་དེ་ཇི་ལྟར་ཡིན་བཙལ་ནས་བདག་གམ་གཞན་ལས་སྐྱེ་བ་སོགས་ཀྱི་བཤད་པ་མེད་པ་ཁོ་ནར་འཇོག་པ་ཡིན་ཞིང་། འཕགས་

པས་ཀྱང་དེ་ཁོ་ན་ལྟར་བཤད་པའི་ཕྱིར་དང་།  གང་ཟག་ཞེས་མིང་དུ་བཏགས་པའི་དོན་རིགས་པ་ལྔའམ་བདུན་གྱིས་བཙལ་བ་ན་མེད་པར་འཇོག་ལ།  དེ་ལྟར་བཙལ་བའི་ཚེ་ན་མི་རྙེད་པ་ནི་ལུགས་འདིའི་ཐུན་མོང་མ་ཡིན་
པའོ། །ངར་འཛིན་ལྷན་སྐྱེས་ཀྱི་དམིགས་པ་ནི་ང་ཞེས་འཛིན་པའི་གཞི་ཡིན་པས་ཀྱང་གཞན་རྒྱུད་ཀྱི་གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པ་གང་ཟག་གི་བདག་འཛིན་ཡིན་ཡང་འཇིག་ལྟ་མ་ཡིན་ནོ། །ལུགས་འདིའི་ཤེས་སྒྲིབ་ནི་
འཇུག་འགྲེལ་ལས་གསུངས་པ་ལྟར་ཉོན་མོངས་པའི་བག་ཆགས་འབའ་ཞིག་ཡིན་ལ།  དེའི་འབྲས་བུ་གཉིས་སྣང་འཁྲུལ་པའི་ཆ་ཐམས་ཅད་ཀྱང་དེར་བསྡུའོ། །ཤེས་སྒྲིབ་འདི་སྤོང་བ་ལ་དེ་ཁོ་ན་ཉིད་རྟོགས་པའི་ལམ་སྔར་བཤད་པ་ལས་གཞན་པ་
མེད་མོད་ཀྱང་།  ཐབས་ཀྱི་ཡན་ལག་ཚང་མ་ཚང་དང་།  དུས་རིང་པོར་གོམས་མ་གོམས་ལས་ཐེག་པ་ཆེ་ཆུང་གི་སྤངས་པའི་ཁྱད་པར་བྱུང་ངོ་། །གཉིས་པའི་སྐབས་སུ་ཕྱི་རོལ་གྱི་དོན་འདོད་པ་ཙམ་དུ་ལེགས་ལྡན་བྱེད་དང་འདྲའང་འདོད་ཚུལ་མི་འདྲ་སྟེ། 
ལེགས་ལྡན་བྱེད་ཀྱིས་རང་གི་མཚན་ཉིད་ཀྱིས་གྲུབ་པར་འདོད་ཅིང་འདི་བས་ཕྱི་རོལ་གྱི་དོན་ཞེས་མིང་གིས་བཏགས་པ་ཙམ་གྱིས་གྲུབ་པར་འདོད་པའོ། །ཐ་སྙད་དུ་ཀུན་གཞི་འང་ཁས་མི་ལེན་ཏེ།  འཇུག་པར།  ལས་འབྲས་ཀྱི་རྟེན་ཀུན་གཞི་མེད་ཀྱང་
ལས་འགགས་ནས་ཡུན་རིང་དུ་ལོན་པས་ཀྱང་འབྲས་བུ་བསྐྱེད་པའི་རྣམ་གཞག་གསུངས་པའི་ཕྱིར་རོ། །ཕྱི་རོལ་ཁས་ལེན་པའི་གནད་ཀྱིས་ཀྱང་ཀུན་གཞི་མི་འཇོག་པ་ཡིན་ཏེ།  དེ་ཁས་ལེན་ན།  དབུས་མཐའ་ལས།  དོན་དང་སེམས་ཅན་བདག་

རྣམ་རིག །སྣང་བའི་རྣམ་པར་ཤེས་པ་ནི། །རབ་ཏུ་སྐྱེ་བོ་དེ་དོན་མེད། །དེ་མེད་པས་ན་དེ་ཡང་མེད། །ཅེས་གསུངས་པ་ལྟར་འདོད་དགོས་པའི་ཕྱིར་རོ། །རང་རིག་ཐ་སྙད་དུ་ཁས་མི་ལེན་པའི་ཚུལ་ཡང་འཇུག་པ་རྩ་འགྲེལ་ལས།  གཞན་གྱིས་དྲན་
པའི་རྟགས་ཀྱིས་རང་རིག་བསྒྲུབ་པ་བཀག་ནས་རང་ལུགས་ལ་རང་རིག་མེད་ཀྱང་དྲན་པ་སྐྱེ་བའི་རྣམ་གཞག་གསུངས་པའི་ཕྱིར་རོ། །དེས་ན་རང་རིག་ཐ་སྙད་དུ་མི་བཞེད་པའང་ཐ་སྙད་དུ་རང་གི་མཚན་ཉིད་ཀྱིས་གྲུབ་པ་འགོག་པ་འདིའི་མཐར་ཐུག་
པ་ཡིན་ནོ། །མྱོང་བ་ལ་རང་གིས་དང་གཞན་གྱིས་མྱོང་བ་གཉིས་སུ་ཁ་ཚོན་ཆོད་མ་ཆོད་གསལ་བར་མ་གསུངས་ཀྱང་མ་ཆོད་པ་དགོངས་པ་ཡིན་ཏེ།  མར་མེས་རང་གིས་རང་གསལ་བར་བྱེད་པ་མི་བཞེད་ཅིང་གསལ་བར་ཡང་བཞེད་པས་རང་གིས་དང་
གཞན་གྱིས་གསལ་བར་བྱེད་པ་གཉིས་སུ་ཁ་ཚོན་མ་ཆོད་པ་བཞིན་ནོ། །གསུམ་པའི་སྐབས་སུ་གསུང་རབ་ཀྱི་དོན་འདི་ལྟར་འགྲེལ་ན་རང་རྒྱུད་འདོད་དགོས་ལ།  འདི་ལྟར་འགྲེལ་ན་དེ་འདོད་དུ་མི་རུང་ངོ་ཞེས་པའི་དོན་ངེས་པར་བྱ་དགོས་པས་རང་གི་
ལུགས་ནི་དགོངས་འགྲེལ་ལས་གསུངས་པ་ལྟར་རང་གི་མཚན་ཉིད་ཀྱིས་གྲུབ་པར་འདོད་ན་ནི་ངེས་པར་རང་རྒྱུད་བྱ་དགོས་ཏེ།  རང་སྡེ་དངོས་པོར་སྨྲ་བ་རྣམས་དང་།  ལེགས་ལྡན་ལ་སོགས་པ་བཞིན་ནོ། །ཐ་སྙད་དུའང་རང་གི་མཚན་ཉིད་ཀྱིས་གྲུབ་
པའི་ཆོས་མི་འདོད་ན་ནི་རང་རྒྱུད་ཁས་མི་ལེན་པ་གདོན་མི་ཟ་བར་བྱ་དགོས་པས་འདིའང་དགག་བྱ་ཕྲ་མོ་ནས་འགོག་པ་འདི་ལ་ཐུག་གོ།  ཚིག་གསལ་ལས།  རང་རྒྱུད་བྱ་མི་རིགས་པའི་ཤེས་བྱེད་དུ་རྩོད་ཟློག་ལས།  གལ་ཏེ་ངས་དམ་བཅས་འགའ་

ཡོད་ཞེས་སོགས་ཚིགས་སུ་བཅད་པ་གཅིག་གསུངས་པ་དྲངས་པ་ཡིན་ལ།  དེའི་ཚིག་རྐང་དང་པོ་གཉིས་ཀྱི་དོན།  འཇུག་པར་གང་ལ་ཕྱོགས་ཡོད་དེ་ལ་འགྱུར་གྱི་ཞེས་པའི་དོན་ཡིན་ལ་ང་ལ་དམ་བཅའ་མེད་པས་ན། །ང་ནི་
སྐྱོན་མེད་ཁོ་ན་ཡིན། །ཞེས་པའི་དོན་ཡང་བདག་ལ་ཕྱོགས་འདི་ནི། །ཡོད་པ་མིན་པས་ཐལ་བར་འགྱུར་བ་འདི་ནི་སྲིད་མ་ཡིན། །ཞེས་པའི་དོན་ཡིན་པས་དམ་བཅའ་དང་ཕྱོགས་མེད་པ་ནི་རང་མཚན་ནམ་རང་བཞིན་གྱིས་གྲུབ་པའི་ཁས་ལེན་
མེད་པའི་དོན་དུ་འཇུག་འགྲེལ་གྱིས་བཤད་པ་ལྟར་རོ། །དེས་ན་ཤེས་རབ་སྒྲོན་མར་གཞན་གྱི་སྐྱོན་བརྗོད་ཀྱི་སྐབས་ཤིག་ཏུ་རང་དབང་དུ་བྱས་ནས་སམ།  སུན་འབྱིན་པའི་དབང་དུ་བྱས་ནས་བརྗོད།  ཅེས་རང་དབང་ཞེས་བསྒྱུར་བ་འདི་དང་།  རང་རྒྱུད་
གཉིས་དོན་གཅིག་པས་ཕྱི་རྒོལ་གྱི་ཁས་བླངས་ལ་མ་འཁྲིས་པར་ཚད་མས་དོན་གྱི་སྡོད་ལུགས་ནས་རང་དབང་དུ་ཆོས་ཅན་གཉིས་དང་།  རྟགས་ཀྱི་ཚུལ་རྣམས་གྲུབ་ཚུལ་ངེས་པར་བྱས་ནས་བསྒྲུབ་བྱ་རྟོགས་པའི་རྗེས་དཔག་བསྐྱེད་པ་ཞིག་རང་རྒྱུད་
ཀྱི་དོན་ཡིན་ནོ། །དེ་ནི་ཡོད་པ་རྣམས་རང་གི་ངོ་བོས་ཡོད་པར་འདོད་པའི་ཕྱི་རྒོལ་ལ་བསྒྲུབ་བྱ་གྲུབ་མ་ཟིན་གྱི་གོང་དུ་རང་གི་ངོ་བོས་ཡོད་མེད་གང་གིས་ཀྱང་ཁྱད་པར་དུ་མ་བྱས་པའི་ཚད་མས་གཞལ་བྱ་གྲུབ་ལུགས་འདི་འདྲ་ཞིག་ཡིན་ནོ། །ཞེས་
ངེས་པར་བྱ་མི་ནུས་པས་རྟགས་དང་བསྒྲུབ་བྱ་འདོད་ཀྱང་རང་རྒྱུད་ཀྱི་རྟགས་དང་བསྒྲུབ་བྱ་མི་འདོད་པ་ཡིན་ནོ། །རྟེན་འབྱུང་གི་གཏན་ཚིགས་དང་གཟུགས་བརྙན་གྱི་དཔེ་ལ་བརྟེན་ནས་མྱུ་གུ་རང་གི་ངོ་བོས་གྲུབ་པའི་རང་བཞིན་མེད་པར་བསྒྲུབ་པའམ་

གཞན་གྲགས་ཀྱི་རྗེས་དཔག་འགོད་པ་ལ།  རང་ཉིད་མྱུ་གུ་རྟེན་འབྱུང་དང་བརྟེན་ནས་འབྱུང་བ་ལ་རང་བཞིན་མེད་པའི་ཁྱབ་པ་ཁས་མི་ལེན་པའི་རྒྱུ་མཚན་གྱིས་གཉིས་ཀ་ལ་མ་གྲུབ་པ་དང་གཞན་གྲགས་ཞེས་ཟེར་བ་མིན་གྱི་སྔར་ལྟར་ཕྱི་རྒོལ་ལ་
ཚད་མས་རང་དབང་དུ་བསྒྲུབ་པར་མ་བྱུང་བས་དེ་ལྟར་དུ་ཚད་མས་རང་གཞན་གཉིས་ཀ་ལ་མ་གྲུབ་པའི་དོན་ནོ། །མྱུ་གུ་དང་དེ་རྟེན་འབྱུང་སོགས་ཐ་སྙད་པའི་ལྷན་སྐྱེས་ཀྱི་ཚད་མས་གྲུབ་པའང་རྒོལ་ཕྱི་རྒོལ་གཉིས་ཀའི་རྒྱུད་ལ་ཡོད་མོད་ཀྱི་དེ་དང་
རང་གི་ངོ་བོས་ཡོད་པ་འཇལ་བའི་ཚད་མ་གཉིས་ཕྱི་རྒོལ་གྱི་ངོར་འདྲེས་ནས་ལྟ་བ་མ་སྐྱེས་བར་དུ་མི་ཕྱེད་པས།  སྔ་རྒོལ་གྱིས་ཕྱེད་ཀྱང་དེའི་རིང་ལ་སྟོན་མི་ནུས་སོ། །ཐལ་འགྱུར་བ་ནང་ཕན་ཚུན་ལ་ཁས་བླངས་མ་འཁྲིས་པར་ཚད་མས་གྲུབ་ཚུལ་བསྟན་
དུ་ཡོད་ཀྱང་མིང་གི་ཐ་སྙད་ཀྱི་དབང་གིས་བཞག་པའི་ཚད་མ་ཡིན་གྱིས་དངོས་པོའི་རང་གི་ངོ་བོའི་དབང་གིས་བཞག་པ་མིན་པས་རང་རྒྱུད་མི་རུང་ངོ་། །མྱུ་གུ་ལྟ་བུ་རང་གི་ངོ་བོས་ཡོད་པར་འཛིན་པ་དང་མེད་པར་འཛིན་པ་དང་།  དེ་གཉིས་གང་གིས་
ཀྱང་ཁྱད་པར་དུ་མ་བྱས་པའི་འཛིན་པ་གསུམ་ཡོད་ལ་ལྟ་བ་སྐྱེས་པའི་རྒྱུད་ལ་གསུམ་ཀ་ཡོད་ཀྱང་ལྟ་བ་མ་རྙེད་པའི་རྒྱུད་ལ་དང་པོ་དང་ཐ་མ་གཉིས་ལས་མེད་པའི་ཁྱད་པར་རྣམས་ལེགས་པར་ཤེས་ན་རྟོག་པས་འདིའོ་སྙམ་དུ་གང་གཟུང་ཐམས་ཅད་རིགས་
པས་མི་འགོག་པ་དང་།  ལྟ་བ་རྒྱུད་ལ་མ་སྐྱེས་གོང་གི་བྱང་ཆུབ་ཀྱི་སེམས་སྦྱོང་བ་ལ་སོགས་པ་ཐམས་ཅད་བདེན་འཛིན་ནམ།  མཚན་འཛིན་དུ་འདུག་གོ་སྙམ་ནས་ལྟ་བ་རྒྱུད་ལ་སྐྱེས་པར་རློམ་པའི་འོག་ཏུ་སྤྱོད་ཕྱོགས་ཐམས་ཅད་ལ་ཞེ་རྩིས་མེད་

པའི་ལོག་ལྟ་རྣམས་ལེགས་པར་ཁེགས་པར་འགྱུར་རོ། །དེས་ན་གཞན་གྲགས་ཀྱི་རྟགས་ཀྱིས་བསྒྲུབ་བྱ་བསྒྲུབ་པ་ལ་ཕ་རོལ་པོས་ཁས་བླངས་པ་ཙམ་གྱིས་མི་ཆོག་གི་ཆོས་ཅན་གཉིས་དང་།  རྟགས་ལ་སོགས་པ་རང་
ངོས་ནས་གཞལ་ན་ཚད་མས་ཀྱང་གྲུབ་ལ།  ཁོ་རང་ཡང་ངེས་པར་འདོད་དགོས་པའམ་འདོད་པ་ཅིག་དགོས་ཏེ།  དེ་མེད་པར་ཞེན་ཡུལ་ལ་འཁྲུལ་ན་དེས་དེ་ཁོ་ན་ཉིད་རྟོགས་པའི་ལྟ་བ་བསྐྱེད་པར་མི་ནུས་པའི་ཕྱིར་རོ། །ཞེས་པ་རྣམས་བྲིས་སོ། །
ཡང་འཇུག་པའི་ཊཱི་ཀར།  ཡང་དག་པར་གྲུབ་པ།  དོན་དམ་པར་གྲུབ་པ།  བདེན་པར་གྲུབ་པ་གསུམ་ནི་ཐལ་རང་གཉིས་ཆར་གྱི་ཐུན་མོང་གི་དགག་བྱ་ཡིན་ཞིང་།  རང་གི་མཚན་ཉིད་ཀྱིས་གྲུབ་པ།  རང་བཞིན་གྱིས་གྲུབ་པ།  ངོ་བོ་ཉིད་ཀྱིས་གྲུབ་པ་
གསུམ་ནི་ཐལ་འགྱུར་བའི་ཐུན་མོང་མ་ཡིན་པའི་དགག་བྱ་ཡིན་གྱི་རང་རྒྱུད་པའི་དགག་བྱར་མི་བྱེད་དོ་ཞེས་བྱ་བ་བྲིས་སོ། །གཉིས་པ་ནི།  ཐ་སྙད་ཀྱིས་བཞག་པའི་དོན་ནམ།  མིང་གིས་བཏགས་པའི་དོན་བཙལ་བའི་ཚེ་མ་རྙེད་པ་ཐུན་མོང་མ་ཡིན་པའི་ཆོས་སུ་
བྱེད་པ་རྣམས་སྔར་མཚན་གཞིའི་སྐབས་སུ་བཀག་ཟིན་ཅིང་།  སླར་ཡང་ཁས་བླངས་ནང་འགལ་སྟོན་ན།  ཐ་སྙད་པའི་ཚད་མས་བཙལ་བའི་ཚེ་མ་རྙེད་པ་ལ་བྱེད་ན་ནི་མིང་གིས་བཏགས་པ་ཙམ་གྱིས་བཞག་པའི་དོན་དེ་དག་ལ་རིགས་ཤེས་ཚད་མས་
མི་གནོད་ཅིང་དེ་ལས་གཞན་པའི་ཚད་མས་ཀྱང་མི་གནོད་དེ།  ཚད་མས་གྲུབ་པའི་ཕྱིར་རོ། །ཞེས་དྲང་ངེས་རྣམ་འབྱེད་ཉིད་དུ་བྲིས་པ་དང་འགལ་ལོ། །ཡང་དྲང་ངེས་རྣམ་འབྱེད་ལས།  ཙམ་སྒྲས་ཐ་སྙད་ཀྱི་དབང་གིས་མ་བཞག་པ་གཅོད་པ་ཡིན་

གྱི།  ཐ་སྙད་པའི་ཚད་མས་གྲུབ་པ་ནི་མི་གཅོད་ཅེས་པ་འདི་དང་ཡང་འགལ་ཏེ།  འདི་ནི་ལྷས་བྱིན་ཞེས་སོགས་གང་ཟག་གི་ཐ་སྙད་དང་།  འདི་ནི་མིག་གོ་ཞེས་སོགས་ཆོས་ཀྱི་ཐ་སྙད་ཀྱི་དོན་རྣམས་ཐ་སྙད་ཀྱི་དབང་གིས་བཞག་པ་ལས་གཞན་པའི་
འཇོག་བྱེད་ཡོད་པར་ཐལ།  དེ་དག་ཐ་སྙད་པའི་ཚད་མས་གྲུབ་པའི་དབང་གིས་བཞག་པ་གང་ཞིག་ཐ་སྙད་ནི་མིང་ཙམ་ལ་འདོད་པའི་ཕྱིར་རོ། །དེས་ན་ཐ་སྙད་ཀྱིས་བཏགས་པའི་དོན་ཚད་མས་གྲུབ་པར་འདོད་བཞིན་དུ་མིང་གིས་བཏགས་པ་
ལས་གཞན་པའི་འཇོག་བྱེད་མེད་ཅེས་པ་འདི་ལ་དཔྱོད་ལྡན་སུ་ཞིག་ཡིད་ཆེས་པར་འགྱུར།  གལ་ཏེ་བཏགས་པའི་དོན་དེ་དག་དོན་དམ་དཔྱོད་བྱེད་ཀྱི་རིགས་པས་བཙལ་བའི་ཚེ་མ་རྙེད་བའི་དོན་ཡིན་ན་ནི།  དེ་དག་དོན་དམ་དཔྱོད་བྱེད་ཀྱི་རིགས་པས་བཙལ་བའི་
ཚེ་མི་རྙེད་པ་ནི་རང་རྒྱུད་པ་རྣམས་ཀྱང་འདོད་པས་ཐལ་འགྱུར་པའི་ཐུན་མོང་མ་ཡིན་པའི་ཁྱད་ཆོས་སུ་ཇི་ལྟར་འགྱུར།  འཇིག་རྟེན་ན་ས་བོན་ལས་མྱུ་གུ་སྐྱེ་ཞེས་པའི་ཐ་སྙད་ཀྱི་དོན་བཙལ་བའི་ཚེ་མ་རྙེད་པ་ནི་མཐའ་བཞིར་དཔྱད་པའི་ཚེ་མ་རྙེད་པ་ལ་འཇོག་པ་དང་། 
ས་བོན་ལས་མྱུར་གུ་སྐྱེ་བ་ལ་རིགས་ཤེས་ཚད་མས་གནོད་པ་འགལ་ཏེ།  དེ་ལྟར་དཔྱད་ནས་ས་བོན་ལས་མྱུ་གུ་སྐྱེ་བ་མ་རྙེད་པའི་ཚད་མ་ནི་རིགས་ཤེས་ཚད་མ་ཡིན་པའི་ཕྱིར་རོ། །ས་བོན་ལས་མྱུ་གུ་སྐྱེ་བ་མཐའ་བཞིར་དཔྱད་པའི་ཚེ་མ་རྙེད་པ་དང་།  གང་ཟག་རིགས་པ་
ལྔའམ་བདུན་གྱིས་བཙལ་བའི་ཚེ་མ་རྙེད་པ་བཏགས་དོན་བཙལ་བའི་ཚེ་མ་རྙེད་པའི་དོན་དུ་བྱེད་པ་ནི་ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་སྒྲུབ་པར་འདོད་ཀྱང་ངོས་གཟུང་མེད་པ་ཞིག་བྱེད་པར་སྣང་སྟེ།  ལེགས་ལྡན་བྱེད་ཀྱིས་ཀྱང་ཆོས་ཅན་

ནང་གི་འདུ་བྱེད་ལ་རིགས་པས་དཔྱད་ནས་སྐྱེ་སོགས་འགོག་པའི་ཚེ་ཆོས་ཅན་མཐུན་སྣང་དུ་གྲུབ་པ་ཁས་བླངས་པ་དང་།  དེའི་ཚེ་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོར་རྙེད་པ་ནི་ཉམས་པར་འགྱུར་བར་ལེགས་ལྡན་
བྱེད་རང་ཉིད་ཀྱིས་ཁས་བླངས་པ་གཉིས་ལ་སློབ་དཔོན་ཟླ་བས་ནང་འགལ་བསྟན་པས་ལེགས་ལྡན་བྱེད་ཀྱིས་ཆོས་ཅན་ནང་གི་འདུ་བྱེད་སྐྱེ་སོགས་བཀག་པའི་ཚེ་མི་རྙེད་པར་ཁས་བླངས་པའི་ཕྱིར་རོ། །ཇི་སྐད་དུ།  ཚིག་གསལ་ལས།  ཇི་ལྟར་འདིར་
ཆོས་དང་ཆོས་ཅན་སྤྱི་ཙམ་ཞིག་འཛིན་པ་དེ་བཞིན་དུ་འདིར་ཡང་ཁྱད་པར་དོར་བའི་ཆོས་ཅན་ཙམ་ཞིག་འཛིན་པར་འགྱུར་རོ་ཞེ་ན།  དེ་ནི་དེ་ལྟར་མ་ཡིན་ཏེ།  འདི་ལྟར་གང་གི་ཚེ་འདིར་སྐྱེ་བ་བཀག་པ་བསྒྲུབ་པ་བྱ་བའི་ཆོས་སུ་འདོད་པ་དེའི་ཚེ་དེ་ཁོ་
ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་འགྱུར་བར་འདིས་རང་ཉིད་ཀྱིས་ཁས་བླངས་པ་ཉིད་དོ། །ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། །དེའི་ཕྱིར་གང་གི་ཚེ་རབ་རིབ་ཅན་གྱིས་སྐྲ་
ཤད་ལ་སོགས་པ་ལྟར་ཕྱིན་ཅི་ལོག་གིས་ཡོད་པ་མ་ཡིན་པ་ཡོད་པ་ཉིད་དུ་འཛིན་པ་དེའི་ཚེ་ན་ནི་ཡོད་པར་གྱུར་པའི་དོན་ཆ་ཙམ་ཡང་དམིགས་པར་ག་ལ་འགྱུར།  གང་གི་ཚེ་རབ་རིབ་ཅན་མ་ཡིན་པས་སྐྲ་ཤད་ལ་སོགས་པ་ལྟར་ཕྱིན་ཅི་མ་ལོག་པས་ཡང་
དག་པ་མ་ཡིན་པར་སྒྲོ་མི་འདོགས་པ་དེའི་ཚེ་ནའང་གང་གིས་ན་དེའི་ཚེ་ཀུན་རྫོབ་ཏུ་འགྱུར་བ་ཡོད་པ་མ་ཡིན་པར་གྱུར་པའི་དོན་ཆ་ཙམ་ཡང་དམིགས་པ་ག་ལ་ཡོད། །ཅེས་དང་།  གང་གི་ཕྱིར་དེ་ལྟར་ཕྱིན་ཅི་ལོག་པ་དང་ཕྱིན་ཅི་མ་ལོག་པ་དག་ཐ་དད་པ་དེའི་

ཕྱིར་ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར་ན་གང་ཞིག་ཆོས་ཅན་ཉིད་དུ་འགྱུར་བ་ཞིག་ཀུན་རྫོབ་པ་ལྟ་ག་ལ་ཡོད་ཅེས་གསུངས་པས་སོ། །འདི་དག་གིས་དོན་ལ་དྲང་ངེས་རྣམ་འབྱེད་ལས་དོན་དམ་པ་དང་ཀུན་རྫོབ་པ་ལ་ཁྱད་
པར་དོར་ནས་མིག་སོགས་ཙམ་ཞིག་ཆོས་ཅན་དུ་འཛིན་པས་དེའི་ལན་དུ་མིག་སོགས་ཀྱི་ཆོས་ཅན་གྱི་རང་གི་ངོ་བོ་དེ་ཕྱིན་ཅི་ལོག་ཙམ་གྱིས་རྙེད་པ་མིན་པར་ལེགས་ལྡན་རང་ཉིད་ཀྱིས་ཁས་བླངས་ལ།  ཕྱིན་ཅི་ལོག་མ་ལོག་ཐ་དད་པ་སྟེ་དངོས་འགལ་ཡིན་
པ་ལ་སོགས་པའི་རིགས་པ་བསྟན་ནས་བཀག་གོ།  དེ་དག་གི་དོན་ནི་མིག་སོགས་བདག་ལས་མི་སྐྱེ་བར་བསྒྲུབ་པའི་ཆོས་ཅན་དུ་བདེན་གཉིས་ཀྱི་ཁྱད་པར་དོར་བའི་མིག་སོགས་ཙམ་བཞག་ཏུ་མི་རུང་སྟེ་ཆོས་ཅན་དེ་འཇལ་བའི་ཚད་མ་ནི་ཕྱིན་ཅི་མ་ལོག་པའི་བློ་ཡིན་པས་
དེའི་ཡུལ་ན་ཕྱིན་ཅི་ལོག་རང་མཚན་གྱིས་མེད་བཞིན་དུ་དེར་སྣང་བའི་བརྫུན་སྣང་མེད་པའི་ཕྱིར་རོ། །གཏན་ཚིགས་སྔ་མས་ཁས་བླངས་པ་ནི་ཡོད་པ་ཐམས་ཅད་རང་མཚན་གྱིས་ཡོད་པར་ཁས་བླངས་པའི་ཕྱིར་རོ། །ཞེས་འཆད་དོ། །འདི་ནི་ལེགས་ལྡན་
བྱེད་ཀྱིས་བདེན་གྲུབ་ཁས་བླངས་སོ་ཞེས་སྐུར་བ་འདེབས་པའི་ཆེད་དུ་ཟླ་བའི་འགྲེལ་པ་ཕྱིན་ཅི་ལོག་ཏུ་བཤད་པ་སྟེ།  ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་འགྱུར་བར་འདིས་རང་ཉིད་ཀྱིས་ཁས་བླངས་ཞེས་པའི་དོན་ལེགས་
ལྡན་གྱི་སྤྱིར་མིག་སོགས་ཆོས་ཅན་གྱི་ངོ་བོ་ཕྱིན་ཅི་ལོག་གིས་རྙེད་པ་མ་ཡིན་པར་ཕྱིན་ཅི་མ་ལོག་པས་རྙེད་པར་ཁས་བླངས་པའི་དོན་ཡིན་ན།  འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་དེ་ཁོ་ནར་དེའི་རྟེན་ཆོས་ཅན་ཞེས་སོགས་ཀྱི་དམིགས་

བསལ་གསུངས་པ་དོན་མེད་དེ།  སྐྱེ་བ་བཀག་པ་བསྒྲུབ་བྱའི་ཆོས་སུ་མ་བྱས་པའི་ཚེའང་དེ་ལྟར་འདོད་པའི་ཕྱིར།  དེ་ཁོ་ན་དེའི་རྟེན་ཞེས་འདོད་པའང་མི་འཐད་པར་འགྱུར་ཏེ།  མིག་སོགས་ལ་སྐྱེ་བ་བཀག་པའི་ཚེ་མིག་
སོགས་དེ་ཁོ་ནར་གྲུབ་པར་ལེགས་ལྡན་གྱིས་ཁས་བླངས་ཞེས་པའི་གཞི་མེད་ཀྱི་སྐུར་བ་ཟླ་བས་མི་འདེབས་བའི་ཕྱིར་རོ། །མཇུག་ཏུ་ཕྱིན་ཅི་ལོག་མ་ལོག་འགལ་བས་ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་མེད་པ་རྒྱུ་མཚན་དུ་བྱས་ནས་ཆོས་ཅན་
ཉིད་དུ་འགྱུར་བ་མིག་ཀུན་རྫོབ་པ་ག་ལ་ཡོད་ཅེས་པ་དང་ཡང་འགལ་ཏེ།  ཁྱེད་ལྟར་ན་ལེགས་ལྡན་གྱི་ལུགས་ལ་མིག་སོགས་འཛིན་པའི་བློ་དེ་ཕྱིན་ཅི་མ་ལོག་པ་ཡིན་པའི་ཕྱིར་རོ། །དེས་ན་འགྲེལ་པ་དེ་དག་གི་དོན་ནི་འདི་ཡིན་ཏེ།  སློབ་དཔོན་
ལེགས་ལྡན་གྱིས་ཀུན་རྫོབ་བདེན་པ་ཕྱིན་ཅི་ལོག་གི་བློས་བདག་གི་དངོས་པོ་རྙེད་པ་དང་།  དོན་དམ་བདེན་པ་ཕྱིན་ཅི་མ་ལོག་པའི་བློས་བདག་གི་དངོས་པོ་རྙེད་པ་ཡིན་པར་ཁས་བླངས་པས་དེ་ལྟར་ན་མིག་སོགས་ལ་སྐྱེ་བ་བཀག་པའི་ཚེ་ཆོས་ཅན་མིག་
སོགས་ཙམ་གྲུབ་པར་འདོད་པ་དང་འགལ་ཏེ།  མིག་སོགས་ལ་སྐྱེ་བ་བཀག་པའི་བློ་ནི་མིག་སོགས་ཀྱི་དོན་དམ་འཇལ་བའི་བློ་ཡིན་པས་དེའི་ཡུལ་ན་མིག་སོགས་མེད་དགོས་པའི་ཕྱིར་ཏེ།  མིག་སོགས་འཇལ་བའི་བློ་ནི་ཕྱིན་ཅི་ལོག་ཡིན་པས་
ཕྱིན་ཅི་མ་ལོག་པ་དང་།  ཕྱིན་ཅི་ལོག་པ་འགལ་བའི་ཕྱིར། །ཞེས་པའི་དོན་ཏེ།  འདིས་ཀྱང་སློབ་དཔོན་ལེགས་ལྡན་གྱིས་མིག་སོགས་རང་གི་མཚན་ཉིད་ཀྱིས་མ་གྲུབ་པར་བཞེད་པར་གསལ་ལོ། །གཞན་རྒྱུད་ཀྱི་གང་ཟག་རང་གི་མཚན་

ཉིད་ཀྱིས་གྲུབ་པར་འཛིན་པ་གང་ཟག་གི་བདག་འཛིན་ཡིན་ཡང་འཇིག་ལྟ་མ་ཡིན་པར་འདོད་པའང་མི་འཐད་དེ།  སྤྱིར་གང་ཟག་གི་བདག་འཛིན་དང་།  འཇིག་ལྟ་རང་རྒྱུད་ལ་འཛིན་པ་གཙོ་ཆེ་བའམ།  བདག་དང་ང་དང་གང་ཟག་དང་སྐྱེས་བུ་སོགས་
རྣམ་གྲངས་ཡིན་པ་ལ་དགོངས་ནས་དམ་བཅའ་བདག་ཏུ་འཛིན་པ་ཞེས་གསུངས་ཀྱང་འཛིན་སྟངས་ཐམས་ཅད་དེར་མ་ངེས་པས་འཇིག་ཚོགས་ལ་བརྟེན་ནས་གང་ཟག་ཏུ་བདེན་པར་འཛིན་པའི་བློ་དེ་འཇིག་ལྟར་འདོད་དགོས་པའི་ཕྱིར་ཏེ།  ཅི་ལྟར་ཡན་
ལག་ཚོགས་རྣམས་ལ། །འཇིག་རྟེན་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་གསུངས་པའི་སེམས་ཅན་ནི་རང་རྒྱུད་ཀྱིས་བསྡུས་པ་ཁོ་ན་མ་ཡིན་པའི་ཕྱིར་རོ། །གཞན་དུ་ན་
གཞན་རྒྱུད་ཀྱི་ཕུང་པོ་ལ།  གང་ཟག་རྣམ་པ་ལྔས་བཙལ་བའི་རིགས་པ་དེ་འཇིག་ལྟའི་ཞེན་ཡུལ་སུན་དབྱུང་བའི་རིགས་པ་མ་ཡིན་པར་འགྱུར་ཞིང་།  དེའང་འདོད་ན་དེ།  རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་པའི་སྐབས་ཀྱི་
བདག་འགོག་བྱེད་ཀྱི་རིགས་པ་མ་ཡིན་པར་འགྱུར་རོ། །སྒྲིབ་གཉིས་དང་དེའི་གཉེན་པོའི་ངོས་འཛིན་ཐུན་མོང་མ་ཡིན་པ་ནི་ལམ་དབུ་མའི་སྐབས་སུ་དཔྱད་པར་འགྱུར་རོ། །ཕྱི་རོལ་གྱི་དོན་ཁས་མི་ལེན་པའི་རྒྱུ་མཚན་དུ་ཕྱི་རོལ་གྱི་དོན་ཞེས་མིང་གིས་བཏགས་
པ་ཙམ་གྱིས་བསྒྲུབ་པར་འདོད་པ་བཀོད་པ་ནི་སྔར་ཡང་ཡང་བཀག་ཟིན་ཏོ། །ཀླུ་སྒྲུབ་ཡབ་སྲས་ཀྱིས་ཀུན་གཞི་ཁས་མི་ལེན་ཞེས་པ་ལ་འདི་འདྲི་སྟེ།  རྫོགས་པའི་སངས་རྒྱས་ཀྱིས་ཐེག་པ་ཆེན་པོའི་སྡེ་སྣོད་ལས་ཀུན་གཞིའི་རྣམ་གཞག་མང་དུ་གསུངས་

པ་ལ་དབུ་མ་པའི་འགྲེལ་ཚུལ་དང་།  སེམས་ཙམ་པའི་འགྲེལ་ཚུལ་གཉིས་ཡོད་པའི་དང་པོ་ཁས་མི་ལེན་ཞེས་པ་ཡིན་ནམ།  ཕྱི་མ་ཁས་མི་ལེན་ཞེས་པ་ཡིན་ནམ།  སེམས་ཙམ་པའི་འགྲེལ་ཚུལ་ལས་འགྲེལ་ཚུལ་གཞན་མེད་ཅེས་
པ་གང་ཡིན།  དང་པོ་ལྟར་ན་དབུ་སེམས་ཀྱི་ནང་ནས་དབུ་མ་པའི་འགྲེལ་ཚུལ་ཀླུ་སྒྲུབ་ཡབ་སྲས་ཀྱིས་ཁས་མི་ལེན་ཞེས་པ་ནི་ཤིན་དུ་ངོ་མཚར་རོ། །གཉིས་པ་ལྟར་ན།  གཞི་བདེན་པ་གཉིས་དང་།  ལམ་ཚོགས་གཉིས་དང་།  འབྲས་བུ་སྐུ་གསུམ་
གྱི་རྣམ་གཞག་ཐམས་ཅད་ཀླུ་སྒྲུབ་ཡབ་སྲས་ཀྱིས་ཁས་མི་ལེན་པར་འགྱུར་ཏེ།  དེ་དག་དབུ་སེམས་གཉིས་ཀྱི་ནང་ནས་སེམས་ཙམ་པས་ཇི་ལྟར་བཀྲལ་བ་ལྟར་ཁས་མི་ལེན་པའི་ཕྱིར་རོ། །གསུམ་པ་ལྟར་ན།  ཉན་ཐོས་པ་བཀར་མི་འདོད་པའི་ཐེག་
ཆེན་བཀར་སྒྲུབ་པའི་རིགས་པ་དབུ་སེམས་གཉིས་ཆར་གྱི་གཞུང་ལས་བྱུང་བས་བཀར་གྲུབ་ཟིན་པའི་ཐེག་ཆེན་ལ་འགྲེལ་ཚུལ་གཉིས་གཉིས་ཡོད་པར་གྲུབ་ཅིང་།  ཁྱད་པར་ཀུན་གཞིའི་དོན་སེམས་ཙམ་པས་འགྲེལ་ཚུལ་དང་མི་འདྲ་བར་དབུ་མ་པ་རང་གི་
ལུགས་གཞག་དགོས་པར་དགོངས་ནས།  བྱང་ཆུབ་སེམས་འགྲེལ་ལས།  ཀུན་གཞིའི་རྣམ་ཤེས་སྲིད་པ་གསུམ་པོ་ལེན་བྱེད་དུ་གསུངས་པ་དང་།  དེའང་སྟོང་ཉིད་མ་ཡིན་པ་ལ་མི་རུང་བར་དགོངས་ནས།  འཇུག་འགྲེལ་ལས།  དངོས་པོ་ཐམས་
ཅད་ཀྱི་རང་བཞིན་རྗེས་སུ་ཞུགས་པའི་ཕྱིར།  ཐ་སྙད་དུ་སྟོང་པ་ཉིད་ལ་ཀུན་གཞིའི་སྒྲས་གསུངས་ཏེ།  ཞེས་གསུངས་པའི་རྣམ་གཞག་ཐམས་ཅད་དང་འགལ་བར་འགྱུར་རོ། །འཇུག་པར།  ཀུན་གཞི་མེད་ཀྱང་ལས་འབྲས་ཀྱི་རྣམ་གཞག་འཐད་

པར་གསུངས་པས།  ཐ་སྙད་དུ་ཀུན་གཞི་ཁས་ལེན་པ་ལ་ཅུང་ཟད་ཀྱང་མི་གནོད་དེ།  དེ་ནི་ལས་འགགས་ནས་མེད་པ་དང་།  ལས་ཀྱི་འབྲས་བུ་མ་སྐྱེས་ནས་མེད་པའི་བར་གྱི་བར་སྟོང་སྦྲེལ་བྱེད་ཀྱི་ཀུན་གཞི་འགོག་པའི་སྐབས་ཡིན་པའི་ཕྱིར་རོ། །
ཀུན་གཞི་དྲང་དོན་དུ་གསུངས་པས་ཐ་སྙད་དུ་མེད་པར་འདོད་པ་ནི་བདེན་པ་གཉིས་ཀྱི་སྒོ་ནས་དྲང་ངེས་ཕྱེ་བའི་རྣམ་གཞག་དང་འགལ་བའི་གནད་མ་རྟོགས་པར་བློ་གྲོས་རྩིང་པའི་རྣམ་འགྱུར་ཏེ།  དེ་ལྟར་ན་ཀུན་རྫོབ་བདེན་པ་ཐ་སྙད་དུ་མེད་པར་ཐལ་བའི་
ཕྱིར་རོ། །ཀུན་གཞི་ཁས་ལེན་ན།  དོན་དང་སེམས་ཅན་བདག་རྣམ་རིག །ཅེས་པ་ལྟར།  འདོད་དགོས་པས་ཕྱི་རོལ་གྱི་དོན་ཁས་ལེན་པའི་ཐབས་མེད་ཅེས་པའང་ཀུན་གཞི་ལ་འགྲེལ་ཚུལ་གཉིས་ཡོད་པ་མ་རྟོགས་པའི་སྐྱོན་ཏེ།  གཞན་དུ་ན་རྣམ་
ཤེས་ཁས་བླངས་ན།  གཟུང་དང་འཛིན་པ་ལས་གྲོལ་བའི། །རྣམ་པར་ཤེས་པ་དོན་དམ་ཡོད།  ཅེས་པ་ལྟར་འདོད་དགོས་པས།  བདེན་མེད་ཁས་ལེན་ཐབས་མེད་ཅེས་རྣམ་པ་ཀུན་དུ་མཚུངས་སོ། །རང་རིག་ཐ་སྙད་དུ་མི་བཞེད་པའང་ཐ་སྙད་དུ་རང་གི་
མཚན་ཉིད་ཀྱིས་གྲུབ་པ་མི་བཞེད་པ་འདིའི་མཐར་ཐུག་པ་ཡིན་ནོ། །ཞེས་པའང་མི་འཐད་དེ།  འཕགས་པའི་མཉམ་གཞག་སོ་སོ་རང་གིས་རིག་པའི་ཡེ་ཤེས་ཁས་བླངས་ན་རང་གི་མཚན་ཉིད་ཀྱིས་གྲུབ་པའི་ཆོས་ཅན་ཁས་ལེན་མི་དགོས་པའི་ཕྱིར་དང་། 
རང་རྒྱུད་ཀྱི་ཤེས་པ་རང་རྒྱུད་ཀྱི་མངོན་སུམ་གཞན་གྱིས་རིག་ན་མངོན་སུམ་ཐུག་མེད་དུ་འགྱུར་བ་དང་།  མངོན་སུམ་གྱིས་གཏན་མ་རིག་ན་རང་བློ་རང་ལ་ལྐོག་ཏུ་གྱུར་པ་དཔྱོད་པ་བའི་ལུགས་ལ་གནས་པར་ཐལ་བའི་ཕྱིར་རོ། །ཀུན་མཁྱེན་ཡེ་ཤེས་རང་གིས་རང་མ་

རིག་ཅེས་པའི་དོན་ཀུན་མཁྱེན་ཡེ་ཤེས་རང་ངོ་ན་ཀུན་མཁྱེན་ཡེ་ཤེས་ཐ་སྙད་དུའང་མེད་པར་སོང་བ་ལ་བྱེད་དམ།  ཐ་སྙད་དུ་ཡོད་ཀྱང་མ་རིག་པ་གང་ཡིན།  དང་པོ་ལྟར་ན།  ཀུན་མཁྱེན་ཡེ་ཤེས་མངོན་སུམ་དུ་རྟོགས་པའི་བློ་གཏན་མེད་པར་འགྱུར་ཞིང་།  ཕྱི་མ་ལྟར་
ན་ཀུན་མཁྱེན་ཡེ་ཤེས་དེས་ཤེས་བྱ་ཇི་སྙེད་པ་ཐམས་ཅད་མངོན་སུམ་དུ་མ་རིག་པར་འགྱུར་རོ། །རྩ་ཤེ་དང་།  རྩོད་ཟློག་དང་།  ཚིག་གསལ་ལས།  རིགས་པས་དཔྱད་བཟོད་ཀྱི་རང་རིག་འགོག་པའི་ལུང་རྣམས་ཤེས་བྱེད་དུ་བྱས་ནས་རང་རིག་ཐ་སྙད་པ་
འགོག་པ་ལ་སྦྱར་བ་ནི་ནོར་ཏེ།  རྩ་ཤེ་ལས།  རང་རིག་གི་དཔེ་མར་མེ་བཀོད་པ་ལ་དཔྱད་ནས་འགོག་པའི་ཚེ་རང་གསལ་བ་བཀག་པ་བཞིན་དུ།  མུན་པ་སེལ་བའང་བཀག་པས་ཐ་སྙད་དུ་མུན་པ་སེལ་བའང་མི་འཐད་པར་ཐལ་བའི་ཕྱིར་དང་།  རྩོད་ཟློག་ལས།
ཚད་མ་དེ་རང་གིས་གྲུབ་པ་བཀག་པའི་ཚེ་ཚད་མ་གཞན་གྱིས་གྲུབ་པའང་བཀག་པས།  ཐ་སྙད་དུ་ཚད་མའི་ཡུལ་ཅན་གཏན་མེད་པར་ཐལ་བའི་ཕྱིར་དང་།  ཚིག་གསལ་ལས།  རང་རིག་མེད་པའི་ཤེས་བྱེད་དུ་མྱང་བར་བྱ་བའི་སེམས་མི་རྙེད་པའི་མདོ་དྲངས་
པས་ཐ་སྙད་དུ་མྱང་བྱའི་སེམས་ཉིད་ཀྱང་མེད་པར་ཐལ་བའི་ཕྱིར་རོ། །གལ་ཏེ་ལང་ཀར་གཤེགས་པ་ལས།  ཇི་ལྟར་རལ་གྲི་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་
གསུངས་པས་ཐ་སྙད་དུ་རང་རིག་ཡོད་ན།  ཐ་སྙད་དུ་རལ་གྲིའི་སོས་རང་གིས་རང་གཅོད་པར་འགྱུར་རོ་སྙམ་ན་རིགས་པས་དཔྱད་པའི་གནས་སྐབས་ཀྱི་དཔེ་ལ་བརྟག་པ་མཐའ་བཟུང་མང་སྟེ།  གཞན་དུ་ན་ཐ་སྙད་དུ་ནམ་མཁའི་པདྨ་ཡོད་པར་ཐལ།  འཕགས་

པ་ལྷས་རྣམ་ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་འདོད་དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པདྨ་བཞིན། །ཞེས་གསུངས་ཞིང་།  ཐ་སྙད་དུ་གཅིག་དང་དུ་མ་ཡོད་པའི་ཕྱིར།  འཇུག་པ་རྩ་འགྲེལ་ལས་ནི།  གཞན་
དབང་བདེན་པ་གྲུབ་པའི་སྒྲུབ་བྱེད།  རང་རིག་བཀོད་པ་ན་རང་རིག་གི་སྒྲུབ་བྱེད་གང་ཡིན་ཞེས་དྲིས་ཏེ།  དྲན་པ་བཀོད་པ་ན་དྲན་པ་བདེན་པ་བ་བཀོད་ན་བསྒྲུབ་བྱེད་བསྒྲུབ་བྱ་དང་མཚུངས་ཤིང་།  དྲན་པ་ཐ་སྙད་པ་བཀོད་ན་ཁྱབ་པ་མ་ངེས་ཏེ།  ཡུལ་མྱོང་ལས་
ཀྱང་དྲན་པ་སྐྱེ་བའི་ཕྱིར།  ཞེས་བཤད་ཀྱིས།  རང་རིག་ཐ་སྙད་དུའང་མེད་པར་གཏན་མ་བཤད་དོ། །གཞན་དུ་ན་འགྲེལ་པར།  མྱོང་བས་མྱོང་བ་དེ་དྲན་པས་མ་མྱོང་བའང་མ་ཡིན།  མྱོང་བས་བཅད་པ་དེ་དྲན་པས་མ་བཅད་པའང་མ་ཡིན་ཞེས་གསུངས་
པས་དྲན་པས་རང་དྲན་པ་ཡོད་པར་གསུངས་ཤིང་།  དེ་ལྟར་ན་མྱོང་བས་རང་བཅད་དམ་མ་བཅད།  བཅད་ན་རང་རིག་མེད་པ་དང་འགལ་ཞིང་།  མ་བཅད་ན་འགྲེལ་བའི་དོན་དང་དངོས་སུ་འགལ་ལོ། །རང་གི་མཚན་ཉིད་ཀྱིས་གྲུབ་པ་འདོད་ན་རང་
རྒྱུད་བྱ་དགོས་པ་དང་།  དེ་ལས་བཟློག་ན་རང་རྒྱུད་ཁས་མི་ལེན་པ་གདོན་མི་ཟ་བར་བྱ་དགོས་ཞེས་པ་མི་འཐད་དེ།  སྤྱིར་ཐལ་རང་གི་ཁྱད་པར་མཐའ་བཞིའི་སྐྱེ་བ་བཀག་པའི་རིགས་པའི་སྐབས་སུ་བྱུང་ཞིང་།  སྐབས་དེར་སློབ་དཔོན་ལེགས་ལྡན་གྱིས་ནང་གི་འདུ་བྱེད་བདག་ལས་
སྐྱེ་བ་མེད་པར་བསྒྲུབ་པ་ལ་རང་རྒྱུད་བྱས་པ་ཡིན་པས་གཏན་ཚིགས་དེས་ཆོས་ཅན་ནང་གི་འདུ་བྱེད་རང་གི་མཚན་ཉིད་ཀྱིས་གྲུབ་པར་བསྒྲུབ་པ་ཡིན་ནམ་ཆོས་བདག་ལས་སྐྱེ་བ་མེད་པ་རང་གི་མཚན་ཉིད་ཀྱིས་གྲུབ་པར་བསྒྲུབ་པ་ཡིན་ནམ།  དེ་གཉིས་ཚོགས་པ་རང་གི་མཚན་ཉིད་

ཀྱིས་གྲུབ་པར་བསྒྲུབ་པ་ཡིན།  དང་པོ་ལྟར་ན་ཤིན་ཏུ་མི་འཐད་དེ།  དེ་རང་གི་མཚན་ཉིད་ཀྱིས་སྐྱེ་བ་མེད་པར་བསྒྲུབ་པའི་སྐབས་ཡིན་པའི་ཕྱིར།  གལ་ཏེ་དེའི་ཚེ་ཆོས་ཅན་ཁས་བླངས་པ་ཉིད་ཀྱིས་རང་གི་མཚན་ཉིད་ཀྱིས་གྲུབ་པར་ཁས་བླངས་པར་འཕུལ་
ཐུབ་སྟེ།  ཆོས་ཅན་དེའི་གནས་ཚུལ་དཔྱོད་པའི་སྐབས་ཡིན་པའི་ཕྱིར་རོ་སྙམ་ན་དེ་ལྟར་ན་ཡང་དག་པར་གྲུབ་པ་སོགས་ཀྱང་འཕུལ་ཐུབ་པས་དགག་བྱའི་ཁྱད་པར་འབྱེད་པ་དང་འགལ་ཞིང་།  རིགས་པས་འཕུལ་ནས་ཁས་ལེན་དགོས་པ་དང་།  རང་ངོས་ནས་
ཁས་ལེན་པའི་ཁྱད་པར་ཡང་མ་ཕྱེད་པའོ། །ཕྱི་མ་གཉིས་ལ་ནི་དགག་པའི་གཞི་འང་མེད་པས་རང་རྒྱུད་ཀྱི་རྟགས་ཀྱིས་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་ཅེས་པ་ནི་དཔྱད་པ་མ་ཞུགས་པའམ་ཞུགས་ཀྱང་མ་རྙེད་པའོ། །གལ་ཏེ་ངས་དམ་
བཅས་འགའ་ཡོད། །ཅེས་སོགས་ཀྱི་དོན་རང་གི་མཚན་ཉིད་ཀྱིས་གྲུབ་པ་ཁས་བླངས་པའི་ཕྱོགས་མེད་པས་སྐྱོན་མེད་ཅེས་པ་ལ་འཆད་དགོས་པའི་སྐབས་ཡོད་ཀྱང་གཙོ་བོ་ནི་དེ་མ་ཡིན་ཏེ།  ཚིག་གསལ་ལས།  ཆོས་ཅན་དེའི་གནས་ཚུལ་ལ་དཔྱད་པའི་
ཚེ་ཆོས་ཅན་མངོན་སུམ་ལ་སོགས་པའི་ཚད་མ་བཞིས་གྲུབ་པ་མེད་པས་དེ་ཁས་བླངས་པའི་སྟེང་དུ་དགག་སྒྲུབ་ཀྱི་ཁྱད་ཆོས་གང་ཡང་ཁས་བླངས་པ་མེད་པའི་དོན་དུ་བཤད་པའི་ཕྱིར་རོ། །འདིས་ཐ་སྙད་ཀྱི་རྣམ་གཞག་ལ་རང་རྒྱུད་མི་འདོད་པ་ལ་ལེགས་
པར་གནོད་དེ།  དུ་བའི་རྟགས་ཀྱིས་ལ་མེ་ལྡན་དུ་བསྒྲུབ་པ་དང་།  ལུས་ངག་གི་མཚན་མའི་རྟགས་ཀྱིས་ཕ་རོལ་པོ་རིགས་སད་པའམ་ཕྱིར་མི་ལྡོག་པར་བསྒྲུབ་པའི་ཚེ་ཆོས་ཅན་དེ་དག་མངོན་སུམ་ལ་སོགས་པའི་ཚད་མ་བཞི་པོ་གང་རུང་གིས་གྲུབ་བམ་མ་གྲུབ་

དང་པོ་ལྟར་ན་རང་རྒྱུད་མེད་པ་དང་འགལ་ཏེ།  གལ་ཏེ་མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་ནི། །བསྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། །ཅེས་པའི་སྐབས་ཀྱི་བསྒྲུབ་པའམ་
བཟློག་པ་དེ་རང་རྒྱུད་ཡིན་པ་གཞུང་གི་དོན་ཡིན་ཅིང་།  རང་ཉིད་ཀྱང་ཁས་བླངས་པའི་ཕྱིར།  མ་གྲུབ་ན་ཆོས་ཅན་དེ་དག་ཐ་སྙད་དུའང་མེད་པར་འགྱུར་ཏེ།  ཐ་སྙད་འཇལ་བྱེད་ཀྱི་ཚད་མ་བཞི་པོ་གང་རུང་གིས་མ་གྲུབ་པའི་ཕྱིར།  གཞན་ཡང་ཚིག་གསལ་
ལས་བུམ་པ་ལ་སོགས་མངོན་སུམ་དུ་ཡོད་པ་རྣམས་མངོན་སུམ་ཚད་མས་གྲུབ་པར་གསུངས་པ་དང་།  ཁྱེད་ཐ་སྙད་རྣམ་འཇོག་གི་ཚེ་ཆོས་ཅན་ཚད་མས་མ་གྲུབ་པར་འདོད་པ་འགལ་མི་འགལ་སོམས་ཤིག །རང་དབང་དང་རང་རྒྱུད་དོན་གཅིག་ཅེས་པའི་
རང་དབང་གི་དོན་ཕྱི་རྒོལ་གྱི་ཁས་བླངས་ལ་མ་འཁྲིས་པར་སྔ་རྒོལ་རང་གིས་ཐ་སྙད་པའི་ཚད་མ་བཞི་པོ་གང་རུང་གིས་གྲུབ་པ་ལ་བྱེད་ན་ནི།  ལ་མེ་ལྡན་དུ་བསྒྲུབ་པའི་ཚེ་དུ་བ་རང་དབང་དང་རང་རྒྱུད་དུ་བསྙོན་མི་ནུས་པར་ཁས་ལེན་དགོས་ཤིང་།  དེའི་
དོན་དུ་མི་བྱེད་ན་སུན་འབྱིན་པའང་སྔར་རྒོལ་རང་གི་ཐ་སྙད་པའི་ཚད་མས་མ་གྲུབ་པར་གཞན་གྱི་ཁས་བླངས་ལ་འཁྲིས་པ་མ་ཡིན་པར་རྣམ་པ་ཀུན་ཏུ་མཚུངས་སོ། །དངོས་པོ་རང་གི་ངོ་བོས་གྲུབ་པར་འདོད་པའི་ཕྱིར་རྒོལ་ལ་བསྒྲུབ་བྱ་མ་གྲུབ་པའི་གོང་དུ་རང་
རྒྱུད་ཀྱི་རྟགས་དང་བསྒྲུབ་བྱ་མི་འདོད་ཅེས་པ་ཤིན་ཏུ་མི་འཐད་དེ།  དེའི་ངོར་རང་རྒྱུད་ཀྱི་རྟགས་དང་བསྒྲུབ་བྱ་འདོད་པའི་དུས་གཏན་མེད་པར་ཐལ་བའི་ཕྱིར་ཏེ།  བསྒྲུབ་བྱ་གྲུབ་ཟིན་པའི་རྗེས་སུ་རང་རྒྱུད་ཀྱི་རྟགས་དང་བསྒྲུབ་བྱ་མི་འདོད་པའི་ཕྱིར་རོ། །རྟེན་འབྱུང་

གི་རྟགས་ཀྱིས་མྱུ་གུ་རང་གི་ངོ་བོས་གྲུབ་པའི་རང་བཞིན་མེད་པར་བསྒྲུབ་པའི་ཚེ་མྱུ་གུ་རྟེན་འབྱུང་དུ་སྔ་རྒོལ་གྱིས་ཁས་ལེན་ཅེས་པ་ནི་མི་འཐད་དེ།  དེ་ལྟར་ན་ཆོས་ཅན་མྱུ་གུ་དང་།  དེའི་སྟེང་དུ་གཏན་ཚིགས་རྟེན་འབྱུང་ཁས་བླངས་
པས་རང་རྒྱུད་ཀྱི་རྟགས་སུ་ཐལ་བ་བཟློག་དུ་མེད་པའི་ཕྱིར་རོ། །ཐལ་འགྱུར་བ་ནང་ཕན་ཚུན་ལ་ཁས་བླངས་མ་འཁྲིས་པར་ཚད་མས་གྲུབ་ཚུལ་བསྟན་དུ་ཡོད་ཀྱང་མིང་གི་ཐ་སྙད་ཀྱི་དབང་གིས་བཞག་པའི་ཚད་མ་ཡིན་པས་རང་རྒྱུད་མི་རུང་ཞེས་པའི་དོན་ཚད་མ་
དེ་ཚིག་གསལ་ལས་གསུངས་པ་ལྟར་གྱི་མངོན་སུམ་ལ་སོགས་པ་བཞི་པོ་གང་རུང་ཡིན་ན་ནི་རང་རྒྱུད་དུ་ཐལ་བ་བཟློག་ཏུ་མེད་ཅིང་།  དེ་ལས་གཞན་པའི་ཐ་སྙད་འཇལ་བྱེད་ཀྱི་ཚད་མ་ནི་ཡབ་སྲས་གཉིས་ཀྱི་དབུ་མའི་གཞུང་ལས་མ་བཤད་དོ། །ལྟ་བ་མ་རྙེད་
པའི་རྒྱུད་ལ་མྱུ་གུ་ལྟ་བུ་རང་གི་ངོ་བོས་ཡོད་མེད་གང་གིས་ཀྱང་ཁྱད་པར་དུ་མ་བྱས་པའི་འཛིན་པ་ཡོད་པའང་དབུ་མའི་གཞུང་དང་འགལ་ཏེ།  ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་འགྱུར་ཏེ། །ཞེས་པའི་དོན།  ལྟ་བ་མ་རྙེད་པའི་
རྒྱུད་ཀྱི་མྱུ་གུ་འཛིན་པའི་རྟོག་པ་ཡིན་ན།  མྱུ་གུ་བདེན་པར་འཛིན་པའི་བློ་ཡིན་པས་ཁྱབ་པའི་དོན་ཡིན་པའི་ཕྱིར་རོ། །གཞན་ཡང་དེའི་རྒྱུད་ལ་མྱུ་གུ་རང་གི་ངོ་བོས་མེད་པར་འཛིན་པའི་འཛིན་པ་ཡོད་པར་ཐལ་དེའི་རྒྱུད་ལ་མྱུ་གུ་རྟེན་འབྱུང་དུ་ཐ་སྙད་པའི་ལྷན་སྐྱེས་
ཀྱི་ཚད་མས་གྲུབ་པ་ཡོད་པའི་ཕྱིར།  རྟགས་ཁས་བླངས་ཏེ།  དེའི་རྒྱུད་ལ་དེ་དང་དངོས་པོ་རང་གི་ངོ་བོས་ཡོད་པ་འཇལ་བའི་ཚད་མ་གཉིས་འདྲེས་ནས་ཡོད་པའི་ཕྱིར།  དེས་ན་དེ་གཉིས་ཕྱི་རྒོལ་གྱི་རྒྱུད་ལ་འདྲེས་ནས་མ་ཕྱེད་པར་ཡོད་ཅེས་པ་འདི་ཐུགས་རྩེ་

གཏད་མཚམས་མེད་པར་རང་དགར་སྨྲས་པ་ཡིན་པ་འདྲ་སྟེ།  སྒྲ་མི་རྟག་པར་བསྒྲུབ་པའི་ཕྱིར་རྒོལ་གྱི་རྒྱུད་ལ་སྒྲ་རྟག་འཛིན་གྱི་སྒྲོ་འདོགས་དང་།  སྒྲ་མི་རྟག་པར་རྟོགས་པའི་ཚད་མ་གཉིས་འདྲེས་ནས་མ་ཕྱེད་པར་ཡོད་པའི་ཚུལ་ནི་གཞན་སུས་ཀྱང་འཇོག་མི་ཤེས་
པའི་ཕྱིར་རོ། །རྟོག་པས་འདིའོ་སྙམ་དུ་གང་གཟུང་ཐམས་ཅད་རིགས་པས་མི་འགོག་པ་ནི་སྔར་བཀག་ཟིན་ལ།  ལྟ་བ་རྒྱུད་ལ་མ་སྐྱེས་གོང་གི་བྱང་ཆུབ་ཀྱི་སེམས་སྦྱོང་ལ་སོགས་པ་ཐམས་ཅད་བདེན་འཛིན་ནམ་མཚན་འཛིན་དུ་འདུག་སྙམ་དུ་གོ་བས་ལྟ་བ་རྒྱུད་
ལ་སྐྱེས་པར་རློམ་པའི་འོག་ཏུ་སྤྱོད་ཕྱོགས་ཐམས་ཅད་ལ་ཞེ་རྩིས་མེད་པ་འབྱུང་བའང་མ་ངེས་ཏེ།  དེའི་ཚེ་སྔར་གྱི་བདེན་འཛིན་གྱི་ཞེན་ཡུལ་དུ་གྱུར་པའི་བདེན་པ་དགག་བྱར་གོ་བ་ཙམ་ཡིན་པའི་ཕྱིར་རོ། །གཞན་ལ་གྲགས་ཀྱི་རྟགས་ཀྱིས་བསྒྲུབ་བྱ་བསྒྲུབ་པ་
ལ་ཕ་རོལ་པོས་ཁས་བླངས་པ་ཙམ་གྱིས་མི་ཆོག་པར་ཆོས་ཅན་གཉིས་དང་རྟགས་ལ་སོགས་པ་རང་ངོས་ནས་གཞལ་ན་ཚད་མས་གྲུབ་དགོས་པར་འདོད་པ་ནི།  དཔལ་ལྡན་ཟླ་བས་ཚིག་གསལ་དུ་རང་རྒྱུད་བཀག་པའི་དགག་ཡུལ་མཐིལ་ཡིན་ཏེ།  བདག་སྐྱེ་
འགོག་པའི་སངས་རྒྱས་བསྐྱངས་ཀྱི་ལུགས་དེས་གཞན་ལ་གྲགས་ཀྱི་རྗེས་དཔག་བསྟན་པར་བཤད་པ་ན།  མངོན་པར་མི་གསལ་བའི་བུམ་པ་ཆོས་ཅན།  བདག་ལས་སྐྱེ་བ་མེད་དེ།  རང་གི་ངོ་བོ་ཡོད་པའི་ཕྱིར།  དཔེར་ན།  མངོན་གསལ་གྱི་བུམ་པ་བཞིན་
ཞེས་འགྱུར་བར་བཤད་པས།  དེའི་ཚེ་ཆོས་ཅན་གཉིས་དང་།  རྟགས་ལ་སོགས་པ་ཕ་རོལ་པོས་ཁས་བླངས་པ་ཙམ་མ་ཡིན་པར།  རང་ངོས་ནས་ཚད་མས་གྲུབ་ན་གྲངས་ཅན་པའི་ལུགས་ཉིད་དུ་འགྱུར་བའི་ཕྱིར་རོ། །ལྟ་བའི་སྙིགས་མར་སོང་བས་འདི་འདྲའི་

བཤད་པ་ལའང་རྗེས་འཇུག་རྣམས་ཡིད་ཆེས་སྐྱེ་བ་ཨ་རེ་མཚར་རོ། །ཆོས་ཅན་གཉིས་དང་རྟགས་ལ་སོགས་པ་སྔར་རྒོལ་རང་གི་ཚད་མས་མ་གྲུབ་ན་དེ་ཁོ་ན་ཉིད་རྟོགས་པའི་ལྟ་བ་བསྐྱེད་པ་མི་ནུས་ཞེས་པའང་དགག་ཡུལ་མཐིལ་
ཡིན་ཏེ།  ཚིག་གསལ་ལས།  ཆོས་ཅན་དང་རྟགས་སོགས་སྔར་རྒོལ་རང་གིས་ཁས་མ་བླངས་ཀྱང་ཕ་རོལ་པོ་ལ་ཁས་བླངས་ནང་འགལ་བསྟན་པས་བདག་སྐྱེ་མེད་པར་རྟོགས་པའི་ལྟ་བ་བསྐྱེད་ནུས་ཤིང་།  དེས་མ་ནུས་ན་རང་རྒྱུད་ཀྱི་རྟགས་
ཀྱིས་ཀྱང་མི་ནུས་པས་ཁོ་བོ་ཅག་སྨྱོན་པ་དང་མི་རྩོད་པར་གསལ་བར་གསུངས་པའི་ཕྱིར་རོ། །གཞན་ཡང་གཅིག་དུ་བྲལ་གྱི་རྟགས་ཀྱིས་རྣམ་ཤེས་དམ་པའི་དོན་དུ་མེད་པར་བསྒྲུབ་པ་ལ་ནམ་མཁའི་པདྨོ་དཔེར་བཀོད་པ་འཕགས་པ་ལྷས་
གསུངས་པ་འདི་གཞན་ལ་གྲགས་པ་མ་ཡིན་ན།  དབུ་མའི་གཞུང་ལས་བཤད་པའི་གཞན་ལ་གྲགས་ཀྱི་མཚན་གཞི་སྟོན་དགོས་ཤིང་།  ཡིན་ན་དེའི་ཚེ་ཆོས་ཅན་གཉིས་ཚད་མས་ཇི་ལྟར་གྲུབ་སོམས་ལ་སྨྲོས་ཤིག །རང་གི་མཚན་ཉིད་ཀྱིས་གྲུབ་པ་སོགས་
གསུམ་པོ་ཚད་མས་ཁས་ལེན་ཅེས་པའི་དོན།  ཐལ་འགྱུར་བས་རིགས་པས་འཕུལ་བའི་ཚེ་ཁས་ལེན་དགོས་པ་ལ་བྱེད་དམ།  རང་ངོས་ནས་ཁས་ལེན་པ་ལ་བྱེད།  དང་པོ་ལྟར་ན་དེའི་ཚེ་ཡང་དག་པར་གྲུབ་པ་སོགས་གསུམ་པོའང་འཕུལ་ཐུབ་པར་མཚུངས་
པས་དགག་བྱ་ཐུན་མོང་དང་ཐུན་མོང་མ་ཡིན་པའི་ཁྱད་པར་འབྱེད་པ་དོན་མེད་དོ། །གཉིས་པ་ལྟར་ན།  ཤིན་ཏུ་མི་འཐད་དེ་རང་རྒྱུད་པས་ཀྱང་རང་གི་མཚན་ཉིད་ཀྱི་སྟོང་གཞིའི་ཆོས་ཅན་སྟོང་ཚུལ་རང་རང་ངོ་བོས་སྟོང་པར་འདོད་པའི་ཕྱིར་དང་།  གཟུགས་

སྒྲ་རོ་དང་རེག་པ་དང་། །དྲི་དང་ཆོས་དག་འབའ་ཞིག་པ། །ཞེས་པའི་འགྲེལ་པར།  ལེགས་ལྡན་བྱེད་ཀྱིས།  འབའ་ཞིག་པ་ཞེས་བྱ་བ་ནི་ངོ་བོ་ཉིད་དྲི་ཙམ་གྱིས་ཀྱང་མ་གོས་པའི་དོན་ནོ་ཞེས་གསུངས་པའི་ཕྱིར་དང་བདེན་གཉིས་དང་རྒྱན་སོགས་རང་རྒྱུད་པའི་
གཞུང་རྣམས་ལས་གཟུགས་སོགས་ཀྱི་དངོས་པོ་མ་བརྟགས་གཅིག་པུར་ཉམས་དགའ་བ་དང་།  མ་ལུས་པ་གཟུགས་བརྙན་ལྟ་བུར་གསུངས་པའི་ཕྱིར་རོ། །གལ་ཏེ་རང་གི་མཚན་ཉིད་དང་།  རང་བཞིན་དང་།  ངོ་བོ་ཉིད་ཁས་བླངས་པས་དེ་དག་
ཁས་བླངས་སོ་སྙམ་ན།  དེ་ལྟར་ན་ཐལ་འགྱུར་བས་ཀྱང་དེ་དག་ཁས་ལེན་པར་འགྱུར་ཏེ།  གཟུགས་ནས་རྣམ་མཁྱེན་གྱི་བར་གྱི་རང་གི་མཚན་ཉིད་དང་།  མེ་ཡི་རང་བཞིན་ཚ་བ་དང་། །བུ་རམ་རང་བཞིན་མངར་བ་ལྟར། །དེ་བཞིན་ཆོས་རྣམས་ཐམས་
ཅད་ཀྱི། །རང་བཞིན་སྟོང་པ་ཉིད་དུ་བཤད། །ཅེས་དང་།  དངོས་པོའི་ངོ་བོ་ཉིད་དང་དངོས་པོ་མེད་པའི་ངོ་བོ་ཉིད་རྣམས་བཞེད་པའི་ཕྱིར་རོ། །གལ་ཏེ་རང་གི་མཚན་ཉིད་བརྟེན་འགྱུར་ན། །ཞེས་པའི་ཕྱོགས་སྔ་སྨྲ་བ་པོས་འཕགས་པའི་མཉམ་གཞག་
གིས་སྟོང་ཉིད་རྟོགས་པར་ཁས་བླངས་པས་རང་རྒྱུད་པ་ལས་འོས་མེད་དེ།  དངོས་སྨྲ་བས་དེ་ལྟར་ཁས་མི་ལེན་པའི་ཕྱིར་ཞེས་འཛེར་ན།  འདི་ནི་གསུང་རབ་ཀྱི་དགོངས་པ་འཆད་ཚུལ་ལ་བློ་རྒྱ་ཤིན་ཏུ་ཆུང་བ་སྟེ།  སྟོང་ཉིད་ལྟ་དང་དེ་འགལ་ཕྱིར། །
ཞེས་དང་།  སྟོང་ཉིད་ལྟ་བས་གྲོལ་འགྱུར་གྱི། །སྒོམ་པ་ལྷག་མ་དེ་དོན་ཡིན། །ཞེས་དང་།  དེ་ཕྱིར་གཉིས་སྟོང་གང་ཡིན་པ། །དེ་ནི་དེའི་ཡང་དེ་ཉིད་ཡིན། །ཞེས་དང་།  སྟོང་པ་ཉིད་ནི་མདོར་བསྡུ་ན། །དེ་བཞིན་ཉིད་དང་ཡང་དག་མཐའ། །

མཚན་མ་མེད་དང་དོན་དམ་དང་། །ཆོས་ཀྱི་དབྱིངས་ནི་རྣམ་གྲངས་སོ། །ཞེས་ཉན་ཐོས་སྡེ་པ་དང་སེམས་ཙམ་པ་ཀུན་གྱིས་འཕགས་པའི་མཉམ་གཞག་གིས་རྟོགས་བྱའི་གནས་ལུགས་ལ་སྟོང་པ་ཉིད་ཀྱི་ཐ་སྙད་མཛད་པའི་ཕྱིར་
རོ། །དེས་ན་གྲུབ་མཐའ་སྨྲ་བ་བཞི་ཆར་འཕགས་པའི་མཉམ་གཞག་གིས་སྟོང་ཉིད་རྟོགས་པར་འདོད་པར་མཚུངས་པའི་ཕྱིར་ཏེ་ཉན་ཐོས་སྡེ་པས་ཕུང་པོ་རང་མཚན་བདེན་པར་གྲུབ་ཀྱང་དེའི་སྟེང་དུ་གང་ཟག་གི་བདག་གིས་སྟོང་པ་ལ་སྟོང་ཉིད་དུ་འདོད་
པ་དང་།  རྣམ་རིག་པས་གཞན་དབང་བདེན་གྲུབ་གཟུང་འཛིན་རྫས་གཞན་གྱིས་སྟོང་པ་ལ་སྟོང་ཉིད་དུ་འདོད་པ་དང་།  དབུ་མ་ཆད་སྟོང་པ་འགའ་ཞིག་དང་།  ཟུང་འཇུག་པ་དག་ཀྱང་མཐའ་དང་པོ་བཀག་པའི་ཚེ་བདེན་པས་སྟོང་པ་ལ་སྟོང་ཉིད་དུ་འདོད་
པ་དང་མཐར་མཐའ་བཞི་ཆར་གྱི་སྤྲོས་པས་སྟོང་པ་ལ་སྟོང་ཉིད་དུ་འདོད་པས་སྟོང་གཞིའི་ཆོས་ཅན་དང་།  སྟོང་ཚུལ་གྱི་འདོད་ཚུལ་ནི་མི་འདྲ་བ་དུ་མ་ཡོད་པར་ཤེས་པར་བྱའོ། །འོ་ན་དེའི་ཕྱོགས་སྔ་སྨྲ་བ་པོ་སུ་ཞིག་སྙམ་ན་སེམས་ཙམ་པ་སྟེ།  འགྲེལ་
པར།  གཞན་དབང་རང་གི་མཚན་ཉིད་ཀྱིས་གྲུབ་པ་དང་།  འཕགས་པའི་མཉམ་གཞག་ལ་གཞན་དབང་མི་སྣང་བར་འདོད་པ་ལ་ཁས་བླངས་ནང་འགལ་བསྟན་པའི་ཕྱིར་དང་།  དོན་དམ་པར་གཞན་སྐྱེ་འདོད་པ་ཞིག་ཡིན་པར་གཞུང་འོག་མའི་
མཚམས་སྦྱར་ལས་ཀྱང་གསལ་བའི་ཕྱིར་རོ། །སྔར་གྱི་དགག་སྒྲུབ་དེ་དག་གི་དོན་བསྡུས་ཏེ་བསྟན་ན།  འདི་གཉིས་ཀྱི་ཁྱད་པར་དོན་དམ་གྱི་ལྟ་བའི་སྒོ་ནས་འབྱེད་པ་མི་འཐད་དེ་གཉིས་ཀའང་མཐའ་བཞི་རིམ་པ་བཞིན་བཀག་ནས་མཐའ་བཞིའི་

སྤྲོས་བྲལ་འདོད་པར་མཚུངས་པའི་ཕྱིར་རོ། །ཐ་སྙད་དུ་སྤྱིར་དམ་བཅའ་དང་།  ཞེ་འདོད་ཀྱི་དམ་བཅའ་དང་།  རང་རྒྱུད་ཀྱི་དམ་བཅའ་ཡོད་མེད་ཀྱི་སྒོ་ནས་འབྱེད་པའང་མི་འཐད་དེ།  མཐའ་བཞིའི་སྐྱེ་བ་བཀག་པའི་དམ་བཅའ་སོགས་རྣམ་བཅད་དགག་པའི་དམ་བཅའ་རྣམས་
དམ་བཅའ་དང་པོ་གཉིས་ཡིན་པ་ལ་འགལ་བ་མེད་ཅིང་རིགས་པས་གྲུབ་པའི་ཕྱིར་དང་།  ཉན་རང་ཐུབ་དབང་ལས་སྐྱེས་པ་དང་།  སངས་རྒྱས་བྱང་སེམས་ལས་འཁྲུངས་པ་དང་།  ཆོས་གསུམ་བྱང་སེམས་ཀྱི་རྒྱུ་ཡིན་པ་དང་།  སྦྱིན་པས་ལོངས་སྤྱོད་ཁྲིམས་
ཀྱིས་བདེ། །ཞེས་སོགས་རྒྱུ་འབྲས་ཀྱི་དམ་བཅའ་དང་།  སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་དང་སྣོད་ཀྱི་འཇིག་རྟེན་ལ་བཅུད་ཀྱི་སེམས་ཅན་ཡོད་པ་སོགས་རྟེན་དང་བརྟེན་པའི་དམ་བཅའ་དང་།  གཟུགས་ནི་གཟུགས་རུང་མཚན་ཉིད་ཅན། །
སོགས་དང་འདུས་བྱས་ཐམས་ཅད་མི་རྟག་ཅེས་སོགས་རང་མཚན་དང་སྤྱི་མཚན་གྱི་དམ་བཅའ་དང་།  སྦྱོར་མཐོང་སྒོམ་གསུམ་ལ་གནས་པའི་བྱང་སེམས་ཕྱིར་མི་ལྡོག་པར་དམ་བཅས་པ་སོགས་ཆོས་ཅན་ཐ་སྙད་པའི་ཚད་མ་བཞི་པོ་གང་རུང་གིས་གྲུབ་པའི་སྟེང་
དུ་ཁྱད་ཆོས་རང་གིས་ངེས་ནས་གཞན་ལ་ངེས་པའི་ཆེད་དུ་སྟོན་པའི་དམ་བཅའ་རྣམས་རང་རྒྱུད་ཀྱི་དམ་བཅའ་ཡིན་པར་རྩོད་ཟློག་གི་ལུང་གིས་བསྙོན་མེད་དུ་འགྲུབ་པའི་ཕྱིར་རོ། །དེའི་ཚེ་རང་རྒྱུད་ཀྱི་རྟགས་ཁས་ལེན་མི་ལེན་གྱི་
སྒོ་ནས་འབྱེད་པའང་མི་འཐད་དེ།  རང་རྒྱུད་ཀྱི་དམ་བཅའ་ཡོད་པའི་ཚེ་དེ་སྒྲུབ་བྱེད་ཀྱི་གཏན་ཚིགས་རང་རྒྱུད་ལས་འོས་མེད་པའི་ཕྱིར་རོ། །ཀུན་གཞི་དང་།  ཉོན་ཡིད་དང་རང་རིག་སོགས་ཁས་ལེན་མི་ལེན་གྱི་སྒོ་ནས་འབྱེད་པའང་གོང་དུ་གསལ་བར་བཀག་

ཟིན་ཅིང་ཐལ་འགྱུར་བས་ཀྱང་ཐ་སྙད་དུ་དེ་དག་ངེས་པར་ཁས་ལེན་དགོས་ཏེ་དེ་དག་ཚད་མ་བཞིའི་ནང་ནས་ལུང་ཚད་མས་གྲུབ་པའི་དོན་ཡིན་པའི་ཕྱིར་རོ། །ལྔ་པ་རང་ལུགས་འཐད་པའི་ཕྱོགས་རྣམས་སྒྲུབ་བྱེད་དང་བཅས་ཏེ་བསྟན་
པ་ལ་གཉིས་ཏེ་གཙོ་བོ་གཞུང་འགྲེལ་ཚུལ་གྱི་སྒོ་ནས་འབྱེད་པ་དང་།  ཞར་བྱུང་ཐ་སྙད་ཁས་ལེན་ཚུལ་གྱི་སྒོ་ནས་འབྱེད་པའོ། །དང་པོ་ལ་གཉིས་ཏེ་ཐ་སྙད་འཇོག་མཚམས་གཙོ་བོ་ངོས་གཟུང་བ་དང་།  དེ་ཉིད་གཞུང་ཐམས་ཅད་ལ་སྦྱར་བའོ། །དང་པོ་
ནི་རྩ་ཤེར།  བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཞེས་པའི་ཚིགས་སུ་བཅད་པ་འདིས་མཐའ་བཞིའི་སྐྱེ་བ་བཀག་པའི་དམ་བཅའ་བཞི་སྟོན་པར་ཐལ་རང་གཉིས་ཆར་
འདོད་ཀྱང་ཐལ་འགྱུར་བས་ཐལ་འགྱུར་གྱི་དམ་བཅའ་དང་།  རང་རྒྱུད་པས་རང་རྒྱུད་ཀྱི་དམ་བཅར་འདོད་པ་ནི་ཁྱད་པར་རོ། །དམ་བཅའ་བཞི་པོ་དེ་སྒྲུབ་བྱེད་ཀྱི་རིགས་པ་སློབ་དཔོན་སངས་རྒྱས་བསྐྱངས་ཀྱིས་ཐོག་མར་ཐལ་འགྱུར་གསུངས་ཤིང་། 
ལེགས་ལྡན་བྱེད་ཀྱིས་དེ་བཀག་ནས་རང་རྒྱུད་མཛད།  སློབ་དཔོན་ཟླ་བས་སྔ་མའི་སྐྱོན་སྤང་དང་།  རང་རྒྱུད་ཀྱི་རིགས་པ་ཞིབ་ཏུ་བཀག་ནས་ཐལ་འགྱུར་གྱི་གཞུང་འཛུགས་པར་མཛད་པས་ཐལ་རང་གི་ཐ་སྙད་འབྱུང་བའི་གཞི་དང་།  འབྱུང་བའི་
མཚམས་དང་།  འབྱུང་བའི་ཚུལ་ཐམས་ཅད་གཞུང་འདི་ཉིད་ཀྱི་སྟེང་དུ་ངེས་པར་བྱ་དགོས་པས་འདི་ལ་གཉིས་ཏེ།  དམ་བཅའི་སྒོ་ནས་འབྱེད་པ་དང་།  སྒྲུབ་བྱེད་ཀྱི་སྒོ་ནས་འབྱེད་པའོ། །དང་པོ་ནི་དངོས་པོ་གང་དག་ཅེས་པ་ནི་བརྟེན་པའི་ཚིག་སྟེ།  མ་

ལུས་པ་ཞེས་པའི་དོན་ཏོ། །གང་ན་ཡང་ཞེས་པ་ནི་རྟེན་གྱི་ཚིག་སྟེ་ཡུལ་དང་གྲུབ་མཐའ་གང་ན་ཡང་ཞེས་པའི་དོན་ཏོ། །ནམ་ཡང་ཞེས་པ་ནི་དུས་ཀྱི་ཚིག་སྟེ་དུས་ནམ་ཡང་ཞེས་པའི་དོན་ཏོ། །དེ་ལྟར་ན་ཕྱི་ནང་གི་དངོས་པོ་གང་དག་བདག་ལས་སྐྱེ་བ།  ཡུལ་
དང་གྲུབ་མཐའ་གང་ནའང་དུས་ནམ་ཡང་ཡོད་པ་མ་ཡིན་ཞེས་སྦྱར་ཞིང་དེ་བཞིན་དུ་དམ་བཅའ་བ་གཞན་གསུམ་ལའང་སྦྱར་བའོ། །འདི་ལའང་ཐལ་འགྱུར་བས་ནི་ཕྱིར་རྒོལ་གྱིས་སྐྱེ་བར་འདོད་པའི་དངོས་པོ་མ་ལུས་པ་ཆོས་ཅན་དུ་འཛིན་ཞིང་དགག་བྱ་
ལ་དོན་དམ་གྱི་ཁྱད་པར་མི་སྦྱོར་ལ་རང་རྒྱུད་པས་ནི་ནང་གི་འདུ་བྱེད་ཆོས་ཅན་དུ་གཟུང་ཞིང་དགག་བྱ་ལ་དོན་དམ་གྱི་ཁྱད་པར་སྦྱར་རོ། །ཅིའི་ཕྱིར་དམ་བཅའ་བཞིར་གྲངས་ངེས་ཤེ་ན།  ལྷན་སྐྱེས་ཀྱི་བློས་སྐྱེ་བ་རང་བཞིན་གྱིས་ཡོད་པར་འཛིན་པ་ལྟར་དངོས་
པོར་སྨྲ་བ་རྣམས་ཀུན་བརྟགས་ཀྱི་བློས་ཀྱང་འདོད་ལ་འདོད་ཚུལ་རྒྱང་ཕན་པ་དང་།  གཙོ་བོ་དབང་ཕྱུག་དང་བཅས་པར་སྨྲ་བའི་གཅེར་བུ་པ་དང་།  གྲངས་ཅན་པ་དང་།  རང་གི་སྡེ་པ་དངོས་པོར་སྨྲ་བ་རྣམས་ཀྱིས་འདོད་ཚུལ་བཞི་པོ་འདི་ཁོ་ནར་ངེས་ཤིང་།
ལྔ་པ་མེད་པའམ།  ལྷན་སྐྱེས་ཀྱི་ཞེན་ཡུལ་ཉིད་འགོག་པའི་ཚེ་སྐྱེ་བའི་དོགས་པ་ལ་མཐའ་བཞི་སྲིད་ཅིང་།  ལྔ་པ་མི་སྲིད་པས་དོགས་པའི་མཐའ་དགག་པའི་དམ་བཅའ་བཞི་མཛད་པ་ཡིན་ཏེ།  འདི་ལྟར་སྐྱེ་བ་རྒྱུ་ལ་ལྟོས་མི་ལྟོས་གཉིས་ལས་ཕྱི་མ་
རྒྱུ་མེད་ཀྱི་ཕྱོགས་སུ་འདུས།  དང་པོ་ལའང་རྒྱུ་དེ་འབྲས་བུ་ལས་ཐ་དད་མི་དད་གཉིས་སུ་ངེས་ལ།  དེ་ལའང་ཐ་དད་པ་ཁོ་ན་ལས་སྐྱེ་ན་གཞན་སྐྱེའི་ཕྱོགས་སུ་འདུས།  ཐ་མི་དད་པ་ཁོ་ན་ལས་སྐྱེ་ན་བདག་སྐྱེའི་ཁོངས་སུ་འདུས།  གཉིས་ཀ་ལས་སྐྱེ་ན་

གཉིས་ཀ་ལས་སྐྱེ་བའི་ཁོངས་སུ་འདུས་ཤིང་།  དེ་ལས་གཞན་པའི་མཐའ་མི་སྲིད་པའི་ཕྱིར་རོ། །འདིས་དགག་པའི་དམ་བཅའ་བཞི་བསྟན་ན་གལ་ཏེ་ངས་དམ་བཅས་འགའ་ཡོད། །ཅེས་སོགས་དང་འགལ་ལོ་ཞེས་པའི་
སྐྱོན་སྤང་ལའང་ཐལ་འགྱུར་བས་ནི།  རང་རྒྱུད་ཀྱི་དམ་བཅའ་མ་ཡིན་པས་སྐྱོན་མེད་ཅེས་དང་།  རང་རྒྱུད་པས་ནི་བདེན་གྲུབ་ཀྱི་ཆོས་དམ་བཅས་པ་མ་ཡིན་པས་སྐྱོན་མེད་ཅེས་པ་ནི་ཁྱད་པར་རོ། །གཉིས་པ་ལ་བཞི་ལས།  དང་པོ་བདག་ལས་སྐྱེ་བ་
དགག་པའི་འཐད་པ་སྦྱར་བ་ལའང་གཉིས་ཏེ།  ཕྱོགས་སྔ་མ་བརྗོད་པ་དང་།  འགོག་བྱེད་ཀྱི་རིགས་པའི་ཁྱད་པར་བརྗོད་པའོ། །དང་པོ་ནི།  གྲངས་ཅན་པ་དག །བདག་ལས་མ་ཡིན་ཞེས་པ་ནི་མི་རིགས་ཏེ་དངོས་པོ་རྣམས་རྒྱུ་སོ་སོར་ངེས་པ་དང་།  མེད་
པ་མི་སྐྱེ་བས་རང་གི་བདག་ཉིད་དུ་གྱུར་པ་ལས་སྐྱེ་བའི་ཕྱིར་རོ། །སྐྱེ་བ་དོན་མེད་པར་ཡང་མི་འགྱུར་ཏེ།  མི་གསལ་བ་གསལ་བར་འབྱུང་བའི་ཕྱིར་རོ། །ཐུག་པ་མེད་པར་འགྱུར་བའང་མ་ཡིན་ཏེ།  མངོན་པར་གསལ་བར་གྲུབ་ཟིན་པ་སླར་ཡང་གསལ་བར་
མི་འབྱུང་བའི་ཕྱིར་རོ་ཞེས་སྨྲ་བར་བྱེད་དོ། །གཉིས་པ་ལ་ལྔ་སྟེ།  ཐལ་འགྱུར་གྱི་འཐད་པ་སྦྱར་བ།  དེ་ལ་རང་རྒྱུད་པས་སྐྱོན་བཀོད་པའི་ཚུལ།  ཐལ་འགྱུར་བས་དེའི་ཉེས་པ་སྤང་བ།  རང་རྒྱུད་ཀྱི་འཐད་པ་སྦྱོར་བ་དགག་པ།  ཉེས་པ་དེ་རང་ལ་
མཚུངས་པ་སྤང་བའོ། །དང་པོ་ལ་གཉིས་ཏེ།  ཟླ་བས་འཐད་པ་སྦྱར་བའི་ཚུལ།  སངས་རྒྱས་བསྐྱངས་ཀྱིས་འཐད་པ་སྦྱར་བའི་ཚུལ་ལོ། །དང་པོ་ལ་གཉིས་ལས།  སྐྱེ་བ་དོན་མེད་པར་ནི་རྒྱུའི་བདག་ཉིད་དུ་ཡོད་པའི་འབྲས་བུ་དེ་སྐྱེ་བ་དོན་མེད་པར་

འགྱུར་ཏེ།  རང་གི་བདག་ཉིད་དུ་ཡོད་པའི་ཕྱིར།  མངོན་གསལ་གྱི་བུམ་པ་བཞིན་ནོ། །གཉིས་པ་རིགས་པ་དང་འགལ་བ་ལ་མ་གྲགས་པའི་དོན་ཐོབ་པ་དང་།  གྲགས་པའི་དོན་མི་རུང་བ་དང་།  རྒྱུ་འབྲས་ངོ་བོ་འཆོལ་བར་འགྱུར་བ་དང་།  རྒྱུ་འབྲས་
རྟོགས་པ་མཚུངས་པར་འགྱུར་བ་བཞི་ལས།  དང་པོ་ནི།  འབྲས་བུ་མྱུ་གུ་སྔོན་པོར་བདག་ཉིད་ལས་བདག་ཉིད་དུ་འབྱུང་བ་ལྟར་རྒྱུ་ས་བོན་སྐྱ་བོའང་བདག་ཉིད་ལས་བདག་ཉིད་དུ་སྐྱེ་བར་འགྱུར་ཏེ།  རྒྱུ་མཚན་མཚུངས་པའི་ཕྱིར་རོ། །དེ་ལྟར་ན་
རྟག་ཏུ་ས་བོན་གྱི་ངོ་བོར་སྐྱེ་བར་འགྱུར་བས་མ་གྲགས་པའི་དོན་ཐོབ་པའོ། །གཉིས་པ་ནི།  རྒྱུ་མཚན་དེ་ཉིད་ཀྱིས་ས་བོན་སྐྱ་བོའི་གནས་སྐབས་འགག་པར་མི་འཐད་པས་མྱུ་གུ་སྔོན་པོའི་གནས་སྐབས་འབྱུང་བར་མི་འཐད་དེ།  འབྲས་བུ་འབྱུང་བ་ལ་རྒྱུ་འགགས་
པ་སྔོན་དུ་འགྲོ་དགོས་པའི་ཕྱིར་རོ། །གལ་ཏེ་རྐྱེན་ཆུ་ལུད་ལ་སོགས་པས་ཕན་བཏགས་པའི་སྒོ་ནས་ས་བོན་གྱིས་མྱུ་གུ་བསྐྱེད་པར་བྱེད་ལ་མྱུ་གུས་དེ་ཉིད་ཀྱི་ཚེ་ས་བོན་འགག་པར་བྱེད་པ་ལ་སྐྱོན་གང་ཡང་མེད་དོ་ཞེ་ན་མ་ཡིན་ཏེ།  དེ་གཉིས་བདག་ཉིད་གཅིག་
ཡིན་པས་རང་ལ་རང་གི་བྱ་བ་འགལ་བའི་ཕྱིར་རོ། །གསུམ་པ་ནི།  ས་བོན་གྱི་ཆོས་ལྔ་མྱུ་གུ་ལ་དམིགས་ཤིང་མྱུ་གུའི་ཆོས་ལྔ་ས་བོན་ལ་དམིགས་པར་འགྱུར་ཏེ།  དེ་གཉིས་བདག་ཉིད་གཅིག་ཡིན་པའི་ཕྱིར།  འདོད་མི་ནུས་ཏེ།  ས་བོན་གྱི་དབྱིབས་ཟླུམ་པོ་དང་
ཁ་དོག་སྐྱ་བོ་དང་།  རོ་མངར་བ་དང་།  ནུས་པ་མྱུ་གུ་བསྐྱེད་པ་དང་།  སྨིན་པ་ཁ་བར་འགྱུར་བར་དམིགས་ཤིང་།  མྱུ་གུ་ནི་དབྱིབས་རིང་པོ་དང་།  ཁ་དོག་སྔོན་པོ་དང་།  རོ་ཁ་བ་དང་།  ནུས་པ་གྲིབ་མ་བསྐྱེད་པར་དང་།  སྨིན་པ་མངར་བར་འགྱུར་བར་

དམིགས་པའི་ཕྱིར་རོ། །བཞི་པ་ནི་མྱུ་གུ་དམིགས་པའི་ཚེ་མྱུ་གུ་ལྟར་དེ་དང་བདག་ཉིད་གཅིག་པའི་ས་བོན་ཡང་དམིགས་པར་འགྱུར་ཞིང་།  ཡང་ན་ས་བོན་མི་དམིགས་པ་ལྟར་དེ་དང་བདག་ཉིད་གཅིག་པའི་མྱུ་གུ་ཉིད་ཀྱང་མི་དམིགས་
པར་འགྱུར་རོ། །དེ་བཞིན་དུ་ས་བོན་དམིགས་པའི་ཚེ་ས་བོན་ལྟར་དེ་དང་བདག་ཉིད་གཅིག་པའི་མྱུ་གུའང་དམིགས་པར་འགྱུར་ཞིང་།  ཡང་ན་མྱུ་གུ་མི་དམིགས་པ་ལྟར་དེ་དང་བདག་ཉིད་གཅིག་པའི་ས་བོན་ཉིད་ཀྱང་མི་དམིགས་པར་འགྱུར་ཏེ།  དེ་དང་བདག་
ཉིད་གཅིག་ཡིན་པའི་ཕྱིར།  འདི་དག་ནི་འཇུག་པ་ལས་གསུངས་པའི་རིགས་པ་ཡིན་ལ།  གཞན་ཡང་བསྟན་བཅོས་རྩ་བར་ཁ་འཕངས་པ་ནི།  སྐྱེ་བ་འདི་ནི་མ་སྐྱེས་པས། །རང་གི་བདག་ཉིད་ཅི་ལྟར་སྐྱེད། །ཅི་སྟེ་སྐྱེས་པས་སྐྱེད་བྱེད་ནི། །སྐྱེས་ན་ཅི་ཞིག་
བསྐྱེད་དུ་ཡོད། །ཅེས་དང་།  རྒྱུ་དང་འབྲས་བུ་གཅིག་ཉིད་ན། །བསྐྱེད་བྱ་སྐྱེད་བྱེད་གཅིག་ཏུ་འགྱུར། །ཞེས་པ་ལ་སོགས་པའོ། །གཉིས་པ་སངས་རྒྱས་བསྐྱངས་ཀྱིས་འཐད་པ་སྦྱར་བའི་ཚུལ་ནི།  དངོས་པོ་རྣམས་བདག་ལས་སྐྱེ་བ་མེད་དེ།  དེ་དག་གི་སྐྱེ་
བ་དོན་མེད་པ་ཉིད་དུ་འགྱུར་བའི་ཕྱིར་དང་།  ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་ལ་དགོས་པ་མེད་དོ་ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ།  ཞེས་གསུངས་སོ། །འདིའི་དོན་ཕ་
རོལ་པོའི་བློ་ངོར་མཐའ་གཅིག་ཏུ་ངེས་པའི་དམ་བཅའ་བསྒྲུབ་པ་གཞན་ལ་གྲགས་པའི་རྗེས་དཔག་ཏུ་བཤད་པ་དང་།  བཟློག་པ་དང་འབྲེལ་བའི་དམ་བཅའ་འཕེན་པ་འགལ་བར་བརྗོད་པའི་ཐལ་འགྱུར་དུ་བཤད་པ་གཉིས་ལས།  དང་པོ་ནི།  རྒྱུའི་བདག་ཉིད་

དུ་ཡོད་པའི་འབྲས་བུ་བུམ་པ་ལ་སོགས་པའི་དངོས་པོ་རྣམས་ཆོས་ཅན།  བདག་ལས་སྐྱེ་བ་མེད་དེ།  རང་གི་བདག་ཉིད་དུ་ཡོད་པའི་ཕྱིར།  བུམ་པ་བཞིན་ཞེས་པ་སྟེ།  གཏན་ཚིགས་དེ་ནི་དཔེ་ལ་ཁྱབ་པ་བསྟན་པའི་ཤུགས་ལ་ཁྱབ་བྱ་རྩོད་གཞི་ལ་ཉེ་བར་
སྦྱར་བ་ཐོབ་པས་ཤུགས་ལ་བསྟན་པ་ཡིན་ཏེ།  འདི་ལྟར་དེ་དག་གི་ཞེས་པ་ལ་སོགས་པ་ནི་རང་གི་བདག་ཉིད་དུ་ཡོད་པ་སྐྱེ་ན་དོན་མེད་དང་ཐུག་མེད་དུ་འགྱུར་ཏེ།  མངོན་གསལ་གྱི་བུམ་པ་བཞིན།  ཞེས་བསྟན་ལ་དེ་སྐད་དུ་བསྟན་པས་ཀྱང་རང་གི་བདག་ཉིད་དུ་
ཡོད་པ་ལ་བདག་ལས་སྐྱེ་བ་མེད་པས་ཁྱབ་པར་བསྟན་པའི་ཕྱིར་རོ། །གཉིས་པ་ལྟར་ན་དངོས་པོ་རྣམས་བདག་ལས་སྐྱེ་བ་མེད་དེ།  ཞེས་པ་ནི་རྣལ་མ་ཡིན་ལ།  དེ་ལྟ་མ་ཡིན་ན་གྲངས་ཅན་དེ་དག་གི་སྐྱེ་བ་དོན་མེད་པ་དང་།  ཐུག་པ་མེད་པར་འགྱུར་ཏེ།  ཡོད་
པ་སྐྱེ་བའི་ཕྱིར་ཞེས་པའོ། །དངོས་པོ་ཞེས་པ་ལ་སོགས་པས་ནི་དེའི་ཁྱབ་པ་སྟོན་ཏེ་གོ་སླའོ། །གཉིས་པ་ནི།  སློབ་དཔོན་ལེགས་ལྡན་བྱེད་ཀྱིས་དེ་ནི་རིགས་པ་མ་ཡིན་ཏེ།  གཏན་ཚིགས་དང་དཔེ་མ་བརྗོད་པའི་ཕྱིར་དང་།  གཞན་གྱིས་སྨྲས་པའི་ཉེས་
པ་མ་བསལ་བའི་ཕྱིར་རོ། །ཐལ་བར་འགྱུར་བའི་ཚིག་ཡིན་པའི་ཕྱིར།  སྐབས་ཀྱི་དོན་ལས་བཟློག་པས་བསྒྲུབ་པར་བྱ་བ་དང་།  དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང་།  སྐྱེ་བ་འབྲས་བུ་དང་བཅས་པ་ཉིད་དུ་
འགྱུར་བ་དང་།  སྐྱེ་བ་ཐུག་པ་ཡོད་པར་འགྱུར་བའི་ཕྱིར་གྲུབ་པའི་མཐའ་དང་འགལ་བར་འགྱུར་རོ་ཞེས་སྐྱོན་སྨྲས་སོ། །འདིའི་དོན་སངས་རྒྱས་བསྐྱངས་ཀྱི་ངག་འདི་རང་རྒྱུད་ཡིན་ནམ་ཐལ་འགྱུར་ཡིན།  དང་པོ་ལྟར་ན་དོན་དམ་པར་ནང་གི་སྐྱེ་མཆེད་རྣམས་

བདག་ལས་སྐྱེ་བ་མེད་དེ།  ཡོད་པའི་ཕྱིར་དཔེར་ན་ཤེས་རིག་སྐྱེས་བུ་བཞིན་ནོ། །ཞེས་བཀོད་པ་ལྟར་གཏན་ཚིགས་དང་དཔེ་བརྗོད་དགོས་པ་ལ།  ཁྱོད་ཀྱིས་ཡོད་པའི་ཕྱིར་ཞེས་པའི་གཏན་ཚིགས་དང་ཤེས་རིག་སྐྱེས་བུ་བཞིན་ཞེས་
པའི་དཔེ་མ་བརྗོད་པའི་ཕྱིར་ཡང་མི་རིགས་ལ།  གཞན་ཡང་རང་རྒྱུད་ཀྱི་རྟགས་དང་བསྒྲུབ་བྱ་ལ་གཞན་གྲངས་ཅན་གྱིས་སྨྲས་པའི་གཏན་ཚིགས་འགལ་བ་དང་གྲུབ་པ་ལ་བསྒྲུབ་པའི་ཉེས་པ་མ་བསལ་བའི་ཕྱིར་ཡང་མི་རིགས་སོ། །གྲངས་ཅན་གྱིས་ཅི་ལྟར་སྨྲས་
ན་འདི་སྐད་དུ་ཡོད་པའི་ཕྱིར་བདག་ལས་སྐྱེ་བ་མེད་དེ་ཞེས་པ་འདི་ཅི་འབྲས་བུ་མངོན་པར་གསལ་བའི་རང་བཞིན་དུ་ཡོད་པ་དེ་བདག་ལས་སྐྱེ་བ་མེད་ཅེས་བརྗོད་པ་ཡིན་ནམ་འོན་ཏེ་རྒྱུའི་བདག་ཉིད་དུ་ཡོད་པ་མངོན་པར་མི་གསལ་བའི་འབྲས་བུ་དེ་བདག་
ལས་སྐྱེ་བ་མེད་ཅེས་པ་དེ་ཡིན་གྲང་།  དང་པོ་ལྟར་ན་གྲུབ་པ་ལ་བསྒྲུབ་པ་ཡིན་ཞིང་།  གཉིས་པ་ལྟར་ན་འགལ་བར་འགྱུར་ཏེ།  སྐྱེ་བ་དང་ལྡན་པ་ཐམས་ཅད་རྒྱུའི་བདག་ཉིད་དུ་ཡོད་པ་ཁོ་ན་ཡིན་པས་རྒྱུའི་བདག་ཉིད་དུ་ཡོད་པ་ལ་བདག་ལས་མི་སྐྱེ་བ་
ལས་བཟློག་པས་ཁྱབ་པའི་ཕྱིར་ཞེས་སྨྲས་པའོ། །གཉིས་པ་ཐལ་འགྱུར་ཡིན་ན།  བཟློག་པ་དང་འབྲེལ་དགོས་པས་དངོས་པོ་རྣམས་བདག་ལས་སྐྱེ་བ་མེད་དེ་ཞེས་པའི་དམ་བཅའི་ཚིག་བཟློག་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང་། 
གཏན་ཚིགས་སྐྱེ་བ་དོན་མེད་པ་དང་།  ཐུག་པ་མེད་པར་འགྱུར་བའི་ཕྱིར་རོ། །ཞེས་པའི་ངག་བཟློག་པས་སྐྱེ་བ་དོན་དང་བཅས་པ་དང་།  ཐུག་པ་དང་བཅས་པར་འགྱུར་བས་ན་གྲུབ་པའི་མཐའ་གཞན་སྐྱེ་མེད་པ་དང་འགལ་བར་འགྱུར་རོ། །ཞེས་སྨྲས་

པའོ། །གསུམ་པ་ལ་གཉིས་ཏེ།  ཉེས་པ་དང་པོ་གཉིས་སྤང་བ་དང་།  བཟློག་པ་དང་འབྲེལ་བའི་ཉེས་པ་སྤང་བའོ། །དང་པོ་ལ་གཉིས་ཏེ་རང་རྒྱུད་ཀྱི་དབང་དུ་བྱས་ནས་བརྗོད་ན་འགལ་བ་དང་།  གཞན་ལ་གྲགས་ཀྱི་དབང་དུ་བྱས་ནས་བརྗོད་ན་མ་
ངེས་པའོ། །དང་པོ་ལ་གསུམ་སྟེ་རྟགས་དང་པོ་འགལ་བ་དང་།  གཉིས་པ་འགལ་བ་དང་།  གཉིས་ཀ་འགལ་བའོ།  དང་པོ་ལ་གསུམ་སྟེ།  རང་རྒྱུད་ཀྱི་རྟགས་དོན་མེད་པ་དང་།  ནུས་པ་མེད་པ་དང་།  རང་རྒྱུད་མི་རིགས་པའོ། །དང་པོ་ནི།  
ཁྱོད་ཀྱིས་སངས་རྒྱས་བསྐྱངས་ཀྱི་ངག་ལ་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་བརྗོད་པ་འདི་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པའི་དོན་ཡིན་ནམ།  གཞན་ལ་གྲགས་ཀྱི་དབང་དུ་བྱས་ནས་བརྗོད།  དང་པོ་ལྟར་ན་དེ་མ་
བརྗོད་པའི་ཕྱིར་ན་མི་རིགས་ཞེས་པ་ནི་འགལ་ཏེ་གྲངས་ཅན་ལ་ཁྱོད་ཀྱི་དངོས་པོ་བདག་ལས་སྐྱེ་བར་འདོད་པའི་འབྲས་བུ་ཡོད་པ་ཉིད་རྒྱུ་དང་།  དེ་ཉིད་སླར་ཡང་སྐྱེའོ་ཞེས་འདོད་པས་ཁས་བླངས་འགལ་ཏེ།  རྒྱུའི་བདག་ཉིད་དུ་ཡོད་པའི་མངོན་པར་མི་
གསལ་བའི་བུམ་པ་སོགས་ཀྱི་དངོས་པོ་ཆོས་ཅན།  སྐྱེ་བ་དོན་མེད་པ་དང་།  ཐུག་པ་མེད་པར་ཐལ།  རང་གི་ངོ་བོ་ཡོད་པ་ཉིད་སྐྱེ་བའི་ཕྱིར།  ཡང་དེ་ཆོས་ཅན།  བདག་ལས་སྐྱེ་བ་མེད་པར་ཐལ།  སྐྱེ་བ་དོན་ཡོད་པ་དང་སྐྱེ་བ་ཐུག་པ་དང་བཅས་པ་ཡིན་པའི་ཕྱིར། 
ཞེས་ཁས་བླངས་འགལ་བ་བརྗོད་པའི་ཐལ་འགྱུར་གྱིས་བདག་ལས་སྐྱེ་བ་འདོད་པའི་ལོག་རྟོག་ཟློག་ནུས་ཤིང་།  དེ་བཟློག་པས་རང་བཞིན་གྱི་སྐྱེ་བ་ཡོད་པར་འཛིན་པའང་བཟློག་པས་སྐབས་འདིར་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པ་ཉིད་རིགས་

པས་གྲུབ་པའི་ཕྱིར་རོ། །འོ་ན་སངས་རྒྱས་བསྐྱངས་ཀྱི་ངག་དེས་ཁས་བླངས་འགལ་བ་བརྗོད་མོད།  གྲངས་ཅན་པས་ཅི་ལྟར་ཁས་བླངས་སྙམ་ན།  འབྲས་བུ་ཡོད་པ་རྒྱུ་ཉིད་དང་།  དེ་ཉིད་སྐྱེ་བོ་ཞེས་པ་ནི་བདག་སྐྱེའི་དོན་ཡིན་པས།  
ཐལ་བ་དང་པོའི་གཏན་ཚིགས་དང་།  གཉིས་པའི་བསལ་བ་སྨྲས་པ་ཡིན་ནོ། །ཡོད་པ་སྐྱེ་ན་དོན་མེད་དང་ཐུག་མེད་དུ་མི་འགྱུར་རམ་ཞེས་པའི་ལན་དུ་མི་གསལ་བ་གསལ་བར་འབྱུང་བས་དོན་དང་བཅས་ཤིང་།  གསལ་བའང་གསལ་བར་འབྱུང་བར་མི་
འདོད་པས་ཐུག་པ་དང་བཅས་པ་ཡིན་ནོ། །ཞེས་སྨྲས་པས།  ཐལ་བ་དང་པོའི་བསལ་བ་དང་།  གཉིས་པའི་གཏན་ཚིགས་ཁས་བླངས་སོ། །གསལ་བའང་གསལ་བར་སྐྱེ་ན་སྐྱོན་ཅི་ཡོད་ཅེས་པའི་ལན་དུ་མངོན་པར་གསལ་བར་ཡོད་པའང་གསལ་བར་
སྐྱེ་བ་ལ་དགོས་པ་མ་མཐོང་ཞིང་།  ཐུག་པ་མེད་པར་ཡང་མཐོང་ངོ་ཞེས་སྨྲས་པས་ཐལ་བ་དང་པོའི་རྣལ་ཁྱབ་དང་།  གཉིས་པའི་ལྡོག་ཁྱབ་ཁས་བླངས་པ་ཡིན་ནོ། །གཉིས་པ་ནི།  འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བར་བརྩད་
པས་ཀྱང་ལོག་རྟོག་མི་ཟློག་ན་དེའི་ཚེ་ངོ་ཚ་མེད་པ་ཉིད་ཡིན་པས་རང་རྒྱུད་ཀྱི་གཏན་ཚིགས་དང་།  དཔེ་གཉིས་ཀྱིས་ཀྱང་མི་ཟློག་པས་རང་རྒྱུད་ལ་ནུས་པ་མེད་དོ། །གསུམ་པ་ནི་དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པ་བྱ་བ་རིགས་པ་མ་ཡིན་ཏེ།
ཕྱོགས་གཞན་ཁས་བླངས་པ་མེད་པའི་ཕྱིར་རོ། །ཞེས་གསུངས་ཏེ།  འདིའི་དོན་དབུ་མ་པ་ཡིན་ན་ནི།  ཞེས་པ།  བདག་སྐྱེ་བཀག་པ་ལྟ་བུ་དོན་དམ་ལ་དཔྱོད་པའི་སྐབས་སུ་ཞེས་པའི་དོན་ནོ། །དེའི་ཚེ་དངོས་པོ་བདག་ལས་མི་སྐྱེ་བར་བསྒྲུབ་པའི་རང་

རྒྱུད་ཀྱི་རྗེས་སུ་དཔག་པ་བྱ་བར་མི་རིགས་ཏེ།  རང་རྒྱུད་ཡིན་ན།  ཆོས་ཅན་མངོན་སུམ་ལ་སོགས་པའི་ཐ་སྙད་པའི་ཚད་མ་བཞི་པོ་གང་རུང་གིས་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་སྟེང་དུ་གཞན་ཕྱོགས་བདག་སྐྱེ་བཀག་ནས་རང་ཕྱོགས་བདག་
སྐྱེ་མེད་པ་བསྒྲུབ་དགོས་པ་ལས་ཆོས་ཅན་དེ་ལྟར་མ་གྲུབ་པས་གཞན་ཕྱོགས་ལས་ཕྱོགས་གཞན་བདག་སྐྱེ་མེད་པ་ཉིད་ཀྱང་རང་རྒྱུད་དུ་ཁས་མ་བླངས་པའི་ཕྱིར་ཞེས་པ་སྟེ།  འདིའི་ཤེས་བྱེད་དུ་འཕགས་པ་ལྷས།  ཡོད་དང་མེད་དང་ཡོད་མེད་ཅེས། །ཞེས་
སོགས་ཚིགས་བཅད་གཅིག་དང་།  རྩོད་ཟློག་ལས།  གལ་ཏེ་ངས་དམ་བཅས་འགའ་ཡོད། །ཅེས་ཚིགས་བཅད་གཉིས་དྲངས་ཏེ།  ཆོས་ཅན་ཐ་སྙད་པའི་ཚད་མས་གྲུབ་པ་ཁས་མ་བླངས་པ་ལ་ཐུག་པར་སྣང་ངོ་། །ཤུགས་ལ་ཐ་སྙད་རྣམ་འཇོག་གི་ཚེ་ཆོས་
ཅན་ཐ་སྙད་ཚད་མས་གྲུབ་པ་ཡོད་པས་རང་རྒྱུད་ཡོད་པར་བསྟན་ཅིང་།  རྨ་བྱས་ཆོས་ཅན་ཐ་སྙད་པའི་ཚད་མས་གྲུབ་ཀྱང་དངོས་པོ་སྟོབས་ཞུགས་ཀྱི་ཚད་མས་མ་གྲུབ་པས་རང་རྒྱུད་དུ་མི་འགྱུར་བར་བཤད་པའང་ངེས་པར་བསལ་བ་ཡིན་ནོ། །ཁ་ཅིག་འདིའི་དོན་
བདག་སྐྱེ་བཀག་ནས་གཞན་སྐྱེ་བསྒྲུབ་པའི་རང་རྒྱུད་ཀྱི་གཏན་ཚིགས་མི་རིགས་ཏེ།  བདག་སྐྱེ་ལས་ཕྱོགས་གཞན་གཞན་སྐྱེ་འང་ཁས་མ་བླངས་པའི་ཕྱིར་ཞེས་པ་དང་།  གཞན་དག་གིས་རང་གི་མཚན་ཉིད་ཀྱིས་གྲུབ་པ་བསྒྲུབ་པའི་རང་རྒྱུད་ཀྱི་རྗེས་སུ་དཔག་པ་
མི་རིགས་ཏེ།  ཕྱོགས་གཞན་རང་གི་མཚན་ཉིད་ཀྱིས་གྲུབ་པ་ཁས་བླངས་པ་མེད་པའི་ཕྱིར།  ཞེས་པ་གཉིས་ཀའང་ཕྱོགས་སུ་མ་ཕྱིན་ཏེ།  འདིར་བདག་སྐྱེ་འགོག་པའི་རང་རྒྱུད་རིགས་མི་རིགས་དཔྱོད་པའི་སྐབས་ཡིན་ལ།  དེའི་ཚེ་བདག་སྐྱེ་བཀག་ནས་

གཞན་སྐྱེ་བསྒྲུབ་པ་དང་།  རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་པའི་རང་རྒྱུད་སུས་ཀྱང་བྱས་པ་མེད་པའི་ཕྱིར་རོ། །གཉིས་པ་ནི།  སྐབས་འདིར་གྲངས་ཅན་གྱིས་སྨྲས་པའི་གྲུབ་པ་ལ་བསྒྲུབ་པ་དང་།  གཏན་ཚིགས་
འགལ་བའི་སྐྱོན་མ་བསལ་བའི་ཕྱིར་མི་རིགས་ཞེས་པ་ནི་འགལ་ཏེ།  སྐྱོན་དེ་གཉིས་ནི་ནང་གི་འདུ་བྱེད་རྣམས་ཆོས་ཅན།  བདག་ལས་སྐྱེ་བ་མེད་དེ།  ཡོད་པའི་ཕྱིར་ཞེས་པ་ལྟ་བུ་རང་རྒྱུད་ཁས་བླངས་པ་ལ་བརྗོད་པ་ཡིན་ལ།  འདིར་དེའི་གཞི་ཁས་མ་བླངས་པས་
སྐྱོན་དེ་དག་བརྗོད་པ་ཉིད་ཀྱང་མེད་པའི་ཕྱིར་ཞེས་པའོ། །རང་རྒྱུད་ཁས་བླངས་པ་ལ་ཇི་ལྟར་བརྗོད་ན་ཡོད་པའི་ཕྱིར་བདག་ལས་སྐྱེ་བ་མེད་ཅེས་པའི་ཡོད་པ་འདི་རྒྱུའི་བདག་ཉིད་མངོན་པར་མི་གསལ་བར་ཡོད་པའམ།  འབྲས་བུའི་བདག་ཉིད་མངོན་པར་གསལ་བར་
ཡོད་པ་གང་ཡིན་ཞེས་པའི་སྒོ་ནས་སྔར་བརྗོད་པའོ། །གསུམ་པ་ནི་ཅི་སྟེ་དེའི་ཚེ་དབུ་མ་པ་ལ།  རང་ལ་ཕྱོགས་དང་།  གཏན་ཚིགས་དང་། དཔེ་མ་གྲུབ་པས་ཕྱོགས་ཆོས་དང་ཁྱབ་པ་ཐུན་མོང་དུ་གྲུབ་པའི་རྟགས་ཀྱིས་གཞན་གྱི་དམ་བཅའ་བདག་ལས་སྐྱེ་བ་
བསལ་བར་མ་གྱུར་མོད།  འོན་ཀྱང་གཞན་གྱི་དམ་བཅའ་ལ་ཕྱོགས་ཆོས་ཁྱབ་པ་ཕ་རོལ་པོ་ལ་གྲུབ་པའི་རྟགས་ཀྱིས་འགལ་བ་བརྗོད་དགོས་ལ།  ཕ་རོལ་པོའི་བློ་ངོར་རྟགས་ལ་འགལ་བ་ལ་སོགས་པ་དང་།  དམ་བཅའ་ལ་གྲུབ་པ་ལ་བསྒྲུབ་པ་དང་།  དཔེ་ལ་
ཆོས་ཀྱིས་སྟོང་པ་ལ་སོགས་པའི་སྐྱོན་དང་བྲལ་བར་བྱ་དགོས་པ་ལས་དེ་ལྟ་བུའི་གཏན་ཚིགས་དང་དཔེ་མ་བརྗོད་པའི་ཕྱིར་དང་།  དེ་ལ་གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར།  མི་རིགས་པའི་ཉེས་པ་དེ་ཉིད་དུ་འགྱུར་རོ་ཞེ་ན།  འདིའི་ལན་རྟགས་

འདི་བརྗོད་པའི་ཚུལ་འོག་ནས་འབྱུང་བས་མ་བརྗོད་དུ་ཆུག་ཀྱང་མི་རིགས་པའི་སྐྱོན་མེད་དེ་བདག་སྐྱེ་འགོག་པའི་སྐབས་འདིར་སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་པ་འདི་ཉིད་འདིའི་སུན་འབྱིན་པ་ཆེས་གསལ་བོ་ཡིན་པས་ཕ་རོལ་པོ་ལ་གྲུབ་པའི་རྗེས་སུ་
དཔག་པ་བརྗོད་པ་ལ་དགོས་པ་མེད་པའི་ཕྱིར་རོ། །འོ་ན་གྲངས་ཅན་པས་བཀོད་པའི་སྒྲུབ་བྱེད་གང་ཡིན་པ་དེ་བསྒྲུབ་བྱ་དང་མཚུངས་པས་མ་གྲུབ་པའི་ཚུལ་ཇི་ལྟ་བུ་སྙམ་ན།  ཡོད་པ་སྐྱེ་དགོས་པའི་སྒྲུབ་བྱེད་དུ་མེད་པ་མི་སྐྱེ་བའི་ཕྱིར་ཞེས་པའི་གཏན་ཚིགས་
མི་འགྲུབ་ཅིང་།  རྒྱུ་སོ་སོར་ངེས་པ་ལ་བདག་ལས་སྐྱེ་བའི་དཔེ་མེད་པས་ཁྱབ་པའང་མི་འགྲུབ་པའི་ཕྱིར་རོ། །གཉིས་པ་ནི།  གལ་ཏེ་གཞན་ཕྱིར་རྒོལ་ལ་གྲགས་པའི་གཏན་ཚིགས་དང་།  དཔེ་མ་བརྗོད་པའི་ཕྱིར་དང་།  དེ་ལ་གཞན་གྱིས་སྨྲས་པའི་
ཉེས་པ་མ་བསལ་པའི་ཕྱིར་མི་འཐད་དོ་ཞེ་ན་འདིའི་ལན་ལ་གཏན་ཚིགས་དང་པོ་མ་གྲུབ་པ་དང་།  གཉིས་པ་མ་གྲུབ་པ་གཉིས་ལས།  དང་པོ་ནི།  རྒྱུའི་བདག་ཉིད་དུ་ཡོད་པ་མངོན་པར་མི་གསལ་བའི་བུམ་པ་ལ་སོགས་པའི་དངོས་པོ་རྣམས་ནི་བདག་ལས་སྐྱེ་
བ་མེད་དེ།  རང་གི་བདག་ཉིད་དུ་ཡོད་པའི་ཕྱིར་རོ། །གང་རང་གི་བདག་ཉིད་དུ་ཡོད་པ་དེ་ལ་ནི་བདག་ལས་སྐྱེ་བ་མེད་དེ།  མངོན་པར་གསལ་བའི་བུམ་པ་བཞིན་ནོ། །རྒྱུའི་བདག་ཉིད་དུ་ཡོད་པའི་བུམ་པ་དེའང་རང་གི་བདག་ཉིད་དུ་ཡོད་པས་དེ་བས་ན་
བདག་ལས་སྐྱེ་བ་མེད་དོ་ཞེས་བྱ་བ་ལ་སོགས་པའི་གཏམ་རྒྱུད་སྣ་ཚོགས་པའི་སྦྱོར་བ་ཡན་ལག་ལྔ་པ་དེའང་སངས་རྒྱས་བསྐྱངས་ཀྱི་ངག་འདིས་དངོས་ཤུགས་ལ་བརྗོད་པ་ཉིད་ཡིན་པས་མ་བརྗོད་པའི་གཏན་ཚིགས་མ་གྲུབ་བོ་ཞེས་སྦྱར་རོ། །ཇི་ལྟར་བསྟན་

ཅེ་ན།  གཏན་ཚིགས་བསྒྲུབ་བྱའི་རྗེས་འགྲོ་བ། །བསྒྲུབ་བྱ་མེད་ན་མེད་པ་ཉིད། །ལྔ་པ་དེ་ནི་དཔེ་ཡིན་ཏེ། །གཏན་ཚིགས་ཉེ་བར་སྦྱོར་བ་ལ། །ཞེས་པའི་ཚུལ་གྱིས་དཔེ་ལ་ཁྱབ་པ་བསྟན་པའི་ཤུགས་ལ་ཁྱབ་བྱ་རྩོད་གཞི་ལ་སྦྱར་
བ་དོན་གྱིས་ཐོབ་པ་ཡིན་པས་ན།  སློབ་དཔོན་སངས་རྒྱས་བསྐྱངས་ཀྱིས་ཀྱང་རྒྱུའི་བདག་ཉིད་དུ་ཡོད་པ་མངོན་པར་མི་གསལ་བའི་བུམ་པ་ལ་སོགས་པའི་དངོས་པོ་རྣམས་ནི་བདག་ལས་སྐྱེ་བ་མེད་དེ་ཞེས་དམ་བཅའ་བ་བསྟན་ལ་དེ་དག་གི་སྐྱེ་བ་དོན་མེད་པར་འགྱུར་
བའི་ཕྱིར་དང་།  ཤིན་ཏུ་ཐལ་བར་འགྱུར་བའི་ཕྱིར་རོ་ཞེས་བཤད་པ་ནི་ཡོད་པ་སྐྱེ་ན་དོན་དང་ཐུག་པ་མེད་པར་འགྱུར་བས་ཡོད་པ་ལ་བདག་ལས་སྐྱེ་བ་མེད་པའི་ཁྱབ་པ་བསྟན་པ་ཡིན།  དེ་ཡོད་པ་ནི་མངོན་པར་གསལ་བའི་བུམ་པ་ལྟར་ཡང་སྐྱེ་བ་ལ་དགོས་པ་མེད་
པར་འགྱུར་ཞིང་།  ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། །ཞེས་པ་ནི་ཡོད་པ་ལ་བདག་ལས་སྐྱེ་བ་མེད་པས་ཁྱབ་པ་དེ་ཉིད་དཔེ་མངོན་པར་གསལ་བའི་བུམ་པའི་སྟེང་དུ་བྱས་པར་བཤད་པ་ཡིན་པས་ན་དེའི་ཤུགས་ལ་མངོན་པར་མི་གསལ་བའི་བུམ་
པ་ལ་སོགས་པ་དེ་དག་ཀྱང་རང་གི་བདག་ཉིད་དུ་ཡོད་པའི་ཕྱིར་ཞེས་ཁྱབ་བྱ་རྩོད་གཞི་ལ་ཉེ་བར་སྦྱར་བ་ཐོབ་པ་ཡིན་ལ།  ཉེ་བར་སྦྱར་བའི་ཤུགས་ལ་རང་གི་བདག་ཉིད་དུ་ཡོད་པའི་ཕྱིར་རོ་ཞེས་པ་དང་པོའི་གཏན་ཚིགས་ཟིན་པ་ཡིན་ཏེ།  ཕྱིས་རྩོད་གཞི་ལ་ཉེ་བར་སྦྱར་
རྒྱུའི་ཁྱབ་བྱ་དེ་ཉིད་དང་པོ་གཏན་ཚིགས་སུ་སྟོན་པའི་ཕྱིར་རོ། །དེ་བས་ན་བདག་ལས་སྐྱེ་བ་མེད་དོ་ཞེས་པའི་མཇུག་བསྡུ་བ་ནི་དམ་བཅའ་བའི་ཤུགས་ལ་ཟིན་པ་ཡིན་ནོ། །དཔེར་ན་སྒྲ་མི་རྟག་སྟེ།  བྱས་པ་མི་རྟག་པའི་ཕྱིར་གང་བྱས་པ་དེ་ནི་མི་རྟག་པར་མཐོང་སྟེ།  

དཔེར་ན་བུམ་པ་བཞིན་ནོ། །ཞེས་པ་འདི་ལ་དངོས་སུ་ཡན་ལག་ལྔ་པའི་གཏན་ཚིགས་བཀོད་པ་མེད་ཀྱང་ཁྱབ་པ་བསྟན་བཤད་གཉིས་ཀྱི་ཤུགས་ལ་སྒྲ་ཡང་བྱས་པའི་ཕྱིར་ཞེས་པའི་ཁྱབ་བྱ་རྩོད་གཞི་ལ་ཉེ་བར་སྦྱར་བ་ཐོབ་ཅིང་ཉེར་སྦྱར་གྱི་ཤུགས་ལ་བྱས་
པའི་ཕྱིར་རོ་ཞེས་པའི་དང་པོའི་གཏན་ཚིགས་ཟིན་ལ།  དེ་བས་ན་སྒྲ་མི་རྟག་གོ་ཞེས་པའི་མཇུག་སྡུད་དམ་བཅའི་ཤུགས་ལ་ཟིན་པས་ཡན་ལག་ལྔ་དོན་གྱིས་ཡོད་པ་ཡིན་ནོ་ཞེས་སྦྱར་རོ། །སྤྱིར་སྦྱོར་བ་རྣམས་ལ་ཁྱབ་པ་བསྟན་བཤད་གཉིས་མི་དགོས་
མོད་ཀྱི་འོན་ཀྱང་འདིར་ནི་དོན་ལ་གཉིས་ཡོད་པས་དཔེ་ལའང་དེ་དང་འདྲ་བར་བཀོད་པ་ཡིན་ནོ། །གཏན་ཚིགས་གཉིས་པ་མ་གྲུབ་པ་ནི་རྒྱུའི་བདག་ཉིད་དུ་ཡོད་པ་མངོན་པར་མི་གསལ་བའི་བུམ་པ་ལ་སོགས་པ་བདག་ལས་སྐྱེ་བ་མེད་པ་བསྒྲུབ་བྱར་བྱེད་པ་ཡིན་
པའི་ཕྱིར།  གྲུབ་པ་ལ་བསྒྲུབ་པའི་སྐྱོན་དུ་མི་འགྱུར་ཞིང་ཕ་རོལ་པོ་ལ་དཔེ་མངོན་གསལ་གྱི་བུམ་པའི་སྟེང་དུ་རྗེས་འགྲོའི་ཁྱབ་པ་བསྟན་པས་འགལ་བའི་སྐྱོན་དུའང་མི་འགྱུར་བས་ཉེས་པ་བསལ་ཟིན་པ་ཡིན་ནོ། །གལ་ཏེ་རྗེས་འགྲོ་བསྟན་པས་འགལ་བར་མི་
འགྱུར་མོད།  བུམ་པ་ཁོ་ན་ཆོས་ཅན་དུ་བཀོད་པས་སྣམ་བུ་སོགས་ལ་བདག་སྐྱེ་མ་བཀག་པས་མི་མཐུན་ཕྱོགས་སུ་དོགས་ཤིང་དེ་ལ་ཡོད་པའི་རྟགས་འཇུག་པས་ལྡོག་པ་ལ་ཐེ་ཚོམ་ཟ་བའི་མ་ངེས་པར་འགྱུར་རོ་སྙམ་ན།  མ་ཡིན་ཏེ།  བུམ་པ་ལ་སོགས་
པའི་ཞེས་པའི་སོགས་པའི་སྒྲས་གྲངས་ཅན་གྱིས་བདག་ལས་སྐྱེ་བར་འདོད་པའི་དངོས་པོ་མ་ལུས་པ་བསྡུ་བའི་ཕྱིར་རོ། །ཡང་ན་སངས་རྒྱས་བསྐྱངས་ཀྱི་སྦྱོར་བ་འདི་ནི་ཚུལ་གཞན་ཡིན་ཏེ།  གྲངས་ཅན་པ་དག་གིས་ཤེས་བྱ་ལ་བེམ་རིག་གཉིས་སུ་

སྨྲས་པའི་བེམ་པོ་ཉི་ཤུ་རྩ་གསུམ་པོ་རྣམས་ནི་གཙོ་བོའི་རང་བཞིན་དུ་ཡོད་པའི་བདག་ལས་སྐྱེ་བ་མེད་དེ།  རང་གི་བདག་ཉིད་དུ་ཡོད་པའི་ཕྱིར་ཤེས་རིག་གི་སྐྱེས་བུ་བཞིན་ཞེས་བརྗོད་པ་ཡིན་པས་མ་ངེས་པའི་སྐྱོན་མེད་དོ། །གཉིས་
པ་བཟློག་པ་དང་འབྲེལ་བའི་ཉེས་པ་སྤང་བ་ནི་སངས་རྒྱས་བསྐྱངས་ཀྱི་ངག་དེ་ཐལ་བའི་ངག་ཡིན་ཀྱང་བཟློག་པ་དང་འབྲེལ་བའི་ཉེས་པ་མེད་དེ།  ཁྱབ་བསལ་ཚད་མས་གྲུབ་ཅིང་ཕྱོགས་ཆོས་ཁས་བླངས་ཀྱིས་གྲུབ་པའི་སྒྲུབ་བྱེད་འཕེན་པའི་ཐལ་འགྱུར་མི་
བྱེད་པའི་ཕྱིར་ཏེ།  དེའི་བྱེད་པ་དངོས་སུ་གཞན་ཕྱོགས་བཀག་ནས་ཤུགས་ལ་རང་རྒྱུད་བསྒྲུབ་པ་ཡིན་པ་ལས་སྐབས་འདི་རང་རྒྱུད་ཀྱི་དམ་བཅའ་མེད་པའི་ཕྱིར་རོ། །དེ་ལྟ་ནའང་ཕ་རོལ་པོའི་བློ་ངོར་བཟློག་པ་དང་འབྲེལ་བར་འགྱུར་རོ་སྙམ་ན་དེ་ནི་ཁོ་བོ་ཅག་
འདོད་པ་ཡིན་ལ།  རང་བཞིན་མེད་པར་སྨྲ་བ་ལ་དེ་ལྟར་མི་འགྱུར་ཏེ།  སྒྲ་རྣམས་ནི་དབྱུག་པ་ཅན་དང་།  ཞགས་པ་ཅན་གྱིས་སེམས་ཅན་འགའ་ཞིག་རང་དབང་མེད་པར་འཛིན་པ་ལྟར་སྨྲ་བ་པོ་རང་དབང་མེད་པར་བྱེད་པ་མ་ཡིན་གྱི་ནུས་པ་ཡོད་ན་བརྗོད་པར་
འདོད་པའི་དོན་སྟོན་པ་ཙམ་ཞིག་ཡིན་པའི་ཕྱིར་རོ། །དེ་ལྟར་ཡང་སློབ་དཔོན་གྱིས་ནམ་མཁའི་མཚན་ཉིད་སྔ་རོལ་ན་སོགས་དང་།  གཟུགས་ཀྱི་རྒྱུ་ནི་མ་གཏོགས་པར་སོགས་དང་།  མྱ་ངན་འདས་པ་དངོས་པོ་མིན་སོགས་པས་ཕལ་ཆེར་ཐལ་བ་བསྒྲུབ་
པ་ཁོ་ནའི་སྒོ་ནས་གཞན་གྱི་ཕྱོགས་སེལ་བར་མཛད་དོ། །གལ་ཏེ་སློབ་དཔོན་གྱི་ངག་རྣམས་ནི་དོན་གྱི་ངག་ཆེན་པོ་ཅན་ཡིན་པའི་ཕྱིར་རང་རྒྱུད་ཀྱི་སྦྱོར་བ་དུ་མ་ཡོད་དོ་ཞེས་རྟོགས་ན་འོ་ན་སློབ་དཔོན་སངས་རྒྱས་བསྐྱངས་ཀྱི་ངག་ཀྱང་དེ་ལྟར་རྟོགས་རིགས་

པས་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་བརྗོད་པ་དང་འགལ་ལོ། །འོན་ཏེ་རང་རྒྱུད་ཀྱི་སྦྱོར་བའི་ངག་རྒྱས་པར་བརྗོད་པར་བྱེད་པ་ནི་འགྲེལ་པ་མཁན་པོ་རྣམས་ཀྱི་ལུགས་ཡིན་ནོ་ཞེ་ན་དེའང་མ་ཡིན་ཏེ།  རྩོད་པ་ཟློག་པའི་འགྲེལ་པ་མཛད་པ་ན་སློབ་
དཔོན་གྱིས་ཀྱང་རང་རྒྱུད་ཀྱི་སྦྱོར་བའི་ངག་མ་གསུངས་པའི་ཕྱིར་རོ། །བཞི་པ་གཞན་ལུགས་རང་རྒྱུད་ཀྱི་འཐད་པ་སྦྱོར་བ་བཀག་པ་ནི་གཞན་ཡང་རྟོག་གེ་པ་འདིས་བདག་ཉིད་རྟོག་གེའི་བསྟན་བཅོས་ལ་མཁས་པ་ཙམ་ཞིག་བསྟན་པར་འདོད་པས་དབུ་
མའི་ལྟ་བ་ཁས་ལེན་བཞིན་དུའང་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཡིན་པ་དེ་ནི་ཆེས་ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ་ཞེས་སོགས་གསུངས་ཏེ།  དབུ་མའི་ལྟ་བ་ཁས་ལེན་བཞིན་དུའང་ཞེས་པའི་དོན་ཆོས་རང་བཞིན་མེད་
པར་བསྒྲུབ་པའི་སྐབས་སུ་ཞེས་པའི་དོན་ཡིན་པས།  འདིས་ཀྱང་འཇིག་རྟེན་ལ་གྲགས་པའི་ཀུན་རྫོབ་ཀྱི་རྣམ་གཞག་གི་ཚེ་རང་རྒྱུད་ཡོད་པར་བསྟན་ཏོ། །འོ་ན་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཞེ་ན་དོན་དམ་པར་ནང་གི་སྐྱེ་མཆེད་རྣམས་བདག་ལས་
སྐྱེ་བ་མེད་པར་ངེས་ཏེ།  ཡོད་པའི་ཕྱིར།  དཔེར་ན་ཤེས་པ་ཡོད་པ་ཉིད་བཞིན་ནོ་ཞེས་སྨྲས་པ་ཡིན་ནོ། །དེ་ལ་ཉེས་པ་དུ་མའི་ཚོགས་ཅི་ལྟར་ཡོད་ན་འདི་ལ་དྲུག་སྟེ།  ཁྱད་པར་དོན་མེད་པ།  ཆོས་ཅན་མ་གྲུབ་པ།  ཉེས་པ་དེ་ཡོད་པའི་གཏན་ཚིགས་ལའང་
མཚུངས་པ།  དེ་རང་གིས་ཁས་བླངས་པ།  སྒྲུབ་བྱེད་གཞན་ལ་སྦྱར་བ།  ཡོད་པའི་གཏན་ཚིགས་མ་ངེས་པའོ། །དང་པོ་ནི།  འདིར་དོན་དམ་པར་ཞེས་པའི་ཁྱད་པར་དེ།  དགག་ཆོས་བདག་ལས་སྐྱེ་བའི་ཁྱད་པར་དུ་བཀོད་པ་ཡིན་ནམ།  ཆོས་ཅན་

ནང་གི་སྐྱེ་མཆེད་ཀྱི་ཁྱད་པར་དུ་བཀོད་པ་ཡིན།  དང་པོ་ལྟར་ན་དགོས་པ་ཅིའི་ཕྱིར་བཀོད་ཅེས་འདྲི།  གལ་ཏེ་ཀུན་རྫོབ་ཏུ་བདག་ལས་སྐྱེ་བ་བཀག་ན་ལུང་དང་འགལ་བའི་ཉེས་པ་ཡོད་པས་དེ་དང་མི་འགལ་བའི་ཕྱིར་བཀོད་དོ་
ཞེ་ན།  དེའང་མི་འཐད་དེ།  བདག་ལས་སྐྱེ་བ་ནི་ཀུན་རྫོབ་ཏུའང་མདོ་དང་སློབ་དཔོན་གྱི་ལུང་ལས་ཁས་མ་བླངས་པའི་ཕྱིར་རོ། །གལ་ཏེ་གཞན་གྱིས་ཀུན་རྫོབ་ཏུ་བདག་སྐྱེ་འདོད་པ་དེ་མི་དགག་པར་བྱ་བའི་ཕྱིར་ཁྱད་པར་བྱས་སོ་ཞེ་ན།  དེའང་མ་ཡིན་ཏེ།
གྲངས་ཅན་གྱི་རྣམ་གཞག་ནི་དབུ་མ་པས་ཀུན་རྫོབ་ཏུའང་ཁས་མ་བླངས་པའི་ཕྱིར་དང་།  བདེན་གཉིས་ཕྱིན་ཅི་མ་ལོག་པར་མཐོང་བ་ལས་ཉམས་པའི་མུ་སྟེགས་པའི་ལུགས་བདེན་པ་གཉིས་ཆར་དུ་འགོག་པ་དབུ་མའི་ཡོན་ཏན་ཡིན་པའི་ཕྱིར་རོ། །གལ་
ཏེ་འཇིག་རྟེན་པའི་བློ་ངོར་བདག་སྐྱེ་གྲུབ་པས་དེ་མི་དགག་པར་བྱ་བའི་ཕྱིར་ཁྱད་པར་དུ་བྱས་སོ་ཞེ་ན།  དེའང་མ་ཡིན་ཏེ།  འཇིག་རྟེན་པ་ནི་མཐའ་བཞིའི་དཔྱད་པ་མེད་པར་རྒྱུ་ལས་འབྲས་བུ་འབྱུང་ངོ་ཞེས་བྱ་བ་འདི་ཙམ་ཞིག་ཁས་ལེན་པ་ཡིན་ལ་སློབ་དཔོན་
ཡང་དེ་ལྟར་རྣམ་པར་གཞག་པར་མཛད་པའི་ཕྱིར་རོ། །གཉིས་པ་ནི།  གལ་ཏེ་ཆོས་ཅན་ནང་གི་སྐྱེ་མཆེད་ཀྱི་ཁྱད་པར་དུ་སྦྱོར་ཏེ།  འདིར་ཀུན་རྫོབ་ཏུའང་བདག་ལས་སྐྱེ་བ་དགག་པར་འདོད་པའི་ཕྱིར་རོ་ཞེ་ན།  འོ་ན་ལེགས་ལྡན་བྱེད་རང་ཉིད་ལ་གཞི་མ་གྲུབ་
པའི་ཕྱོགས་ཀྱི་སྐྱོན་དང་གཏན་ཚིགས་ཀྱི་སྐྱོན་དུ་འགྱུར་ཏེ།  རང་གིས་དོན་དམ་པར་མིག་ལ་སོགས་པའི་སྐྱེ་མཆེད་ཁས་མ་བླངས་པའི་ཕྱིར་རོ། །གལ་ཏེ་ཀུན་རྫོབ་ཏུ་ཆོས་ཅན་མིག་སོགས་ཡོད་པའི་ཕྱིར་གཞི་མ་གྲུབ་པའི་ཕྱོགས་དང་།  གཏན་

ཚིགས་ཀྱི་ཉེས་པ་མེད་དོ་ཞེ་ན།  འོ་ན་དོན་དམ་པར་ཞེས་པའི་ཁྱད་པར་འདི་གང་གི་ཡིན།  གལ་ཏེ་མིག་སོགས་ཀུན་རྫོབ་པ་རྣམས་དོན་དམ་པར་སྐྱེ་བ་འགོག་པས་དོན་དམ་པར་ཞེས་པ་སྐྱེ་བ་འགོག་པའི་ཁྱད་པར་ཡིན་ནོ་ཞེ་ན།  དེའང་མ་ཡིན་ཏེ།  དེ་ལྟར་དུ་སྨྲ་དགོས་པ་ལས་མ་སྨྲས་པའི་ཕྱིར་
དང་།  སྨྲས་ནའང་ཕ་རོལ་པོས་མིག་སོགས་ཀུན་རྫོབ་པ་ཁས་མ་བླངས་པས་དེ་ལ་སྔར་གྱི་སྐྱོན་གཉིས་པོ་དེར་འགྱུར་བའི་ཕྱིར་རོ། །གལ་ཏེ་རང་གི་སྡེ་པ་དག་གིས་གྲངས་ཅན་གྱི་ངོར་སྒྲ་མི་རྟག་པར་བསྒྲུབ་པ་ན་རྟག་མི་རྟག་གང་གིས་ཀྱང་ཁྱད་པར་དུ་མ་བྱས་པའི་སྒྲ་ཙམ་
ཆོས་ཅན་དུ་འཛིན་པ་བཞིན་འདིར་ཡང་བདེན་བརྫུན་གང་གིས་ཀྱང་ཁྱད་པར་དུ་མ་བྱས་པའི་ནང་གི་སྐྱེ་མཆེད་ཙམ་ཆོས་ཅན་དུ་འཛིན་པས་སྔར་གྱི་ཉེས་པ་གཉིས་པོ་མེད་དོ་ཞེ་ན།  འདི་ལ་དོན་མི་འཐད་པ་དང་།  དཔེ་མ་གྲུབ་པ་གཉིས་ལས།  དང་པོ་ནི། 
དེ་ལྟར་ན་ལེགས་ལྡན་བྱེད་རང་ཉིད་ཀྱིས་སྐྱེ་བ་དགག་པ་བསྒྲུབ་བྱའི་ཆོས་སུ་བྱེད་པའི་ཚེ་སྐྱེ་མེད་དེ་རྟེན་ཆོས་ཅན་ནང་གི་སྐྱེ་མཆེད་ཙམ་པོ་ནི་ཉམས་ཤིང་མ་གྲུབ་པར་ཁས་བླངས་པ་དང་འགལ་ཏེ།  སྐྱེ་མེད་ཡུལ་དུ་བྱེད་པའི་བློ་ནི་རིགས་ཤེས་ཕྱིན་ཅི་མ་ལོག་
པའི་བློ་དང་།  མིག་སོགས་ནང་གི་སྐྱེ་མཆེད་ནི་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ཡིན་པར་ཁས་བླངས་པའི་ཕྱིར་རོ། །ཁྱབ་སྟེ་ཕྱིན་ཅི་ལོག་པ་དང་།  ཕྱིན་ཅི་མ་ལོག་པའི་བློ་གཉིས་འཛིན་སྟངས་དངོས་སུ་འགལ་བ་ཡིན་པས་
གཅིག་གིས་གྲུབ་པ་གཅིག་ཤོས་ཀྱིས་མི་འགྲུབ་པའི་ཕྱིར་རོ། །འདི་ལ་དྲང་ངེས་རྣམ་འབྱེད་ལས་བཤད་པ་ཕྱིན་ཅི་ལོག་ཏུ་བྱས་ཡོད་པ་ནི་སྔར་བཀག་ཟིན་ཏོ། །དཔེ་མ་གྲུབ་པ་ནི་དཔེ་དང་ཡང་མི་མཚུངས་ཏེ་སྒྲ་མི་རྟག་པར་བསྒྲུབ་པའི་ཚེ་རྟག་མི་

རྟག་གང་གིས་ཀྱང་ཁྱད་པར་དུ་མ་བྱས་པའི་སྒྲ་ཙམ་རྒོལ་བ་གཉིས་ཀྱི་མཐུན་སྣང་དུ་གྲུབ་པ་ཡིན་ཀྱང་།  ནང་གི་སྐྱེ་མཆེད་སྤྱི་ཙམ་ནི་དེའི་ཚེ་རྒོལ་ཕྱིར་རྒོལ་གཉིས་ཀྱིས་ཀུན་རྫོབ་ཏུའང་ཁས་མ་བླངས།  དོན་དམ་པར་ཡང་
ཁས་མ་བླངས་པའི་ཕྱིར་རོ། །གསུམ་པ་ནི།  ཇི་སྐད་བཤད་པའི་ཉེས་པ་དེ་དག་ཡོད་པའི་ཕྱིར་ཞེས་པའི་གཏན་ཚིགས་ལའང་མཚུངས་ཏེ།  ཡོད་པ་ཀུན་རྫོབ་པ་གཞན་ལ་མ་གྲུབ།  དོན་དམ་པ་རང་ལ་མ་གྲུབ།  ཙམ་པོ་ཕྱིན་ཅི་མ་ལོག་པའི་བློ་ངོར་
མ་གྲུབ་པའི་ཕྱིར་རོ།  བཞི་པ་ནི།  ཇི་སྐད་བཤད་པའི་ཉེས་པ་འདི་དག་ལེགས་ལྡན་བྱེད་རང་ཉིད་ཀྱིས་ཁས་བླངས་པ་ཉིད་དེ་དངོས་སྨྲ་བས་ནང་གི་སྐྱེ་མཆེད་རྣམས་སྐྱེད་པར་བྱེད་པའི་རྒྱུ་ལ་སོགས་པ་ནི།  ཡོད་པ་ཁོ་ན་ཡིན་ཏེ།  དེ་ལྟར་དེ་བཞིན་གཤེགས་
པས་གསུངས་པའི་ཕྱིར་རོ། །ཞེས་བཀོད་པའི་སྒྲུབ་བྱེད་འདི་ལ་ལེགས་ལྡན་བྱེད་ཀྱིས་ཁྱོད་ཀྱི་གཏན་ཚིགས་ཀྱི་དོན་དུ་འདོད་པ་གང་ཡིན།  དེ་བཞིན་གཤེགས་པས་ཀུན་རྫོབ་ཏུ་དེ་སྐད་གསུངས་པའི་ཕྱིར་རམ།  འོན་ཏེ་དོན་དམ་པར་གསུངས་པའི་ཕྱིར་ཞེས་
འགོད།  དང་པོ་ལྟར་ན་རང་ལ་མ་གྲུབ་ལ།  གཉིས་པ་ལྟར་ན་དབུ་མ་པ་ལ་མ་གྲུབ་པས་གཏན་ཚིགས་མ་གྲུབ་པའི་དོན་ཉིད་དང་།  འགལ་བའི་དོན་ཉིད་དོ་ཞེས་སྐྱོན་སྨྲས་པ་ཡིན་པའི་ཕྱིར་རོ། །ལྔ་པ་ནི་ཁྱོད་ཀྱིས་གཞན་སྐྱེ་དགག་པ་ལ་སོགས་
པའི་རང་རྒྱུད་ཀྱི་རྟགས་སུ་བཀོད་པ་ཐམས་ཅད་ལ་གཞི་དང་རྟགས་དོན་དམ་པ་རང་ལ་མ་གྲུབ་ཅིང་།  ཀུན་རྫོབ་པ་གཞན་ལ་མ་གྲུབ་ཙམ་པོ་ཕྱིན་ཅི་མ་ལོག་པས་མ་གྲུབ་ཅེས་པའི་ཉེས་པ་དེ་མཚུངས་པས།  ཕྱོགས་ཆོས་ཁྱབ་པ་ཐུན་མོང་དུ་ཚད་མས་

གྲུབ་པའི་རང་རྒྱུད་ཀྱི་རྟགས་མི་སྲིད་པ་ཡིན་ནོ། །དཔེར་ན་ཁྱོད་ཀྱིས་དོན་དམ་པར་ནང་གི་སྐྱེ་མཆེད་རྣམས་དེ་དག་གི་རྐྱེན་གཞན་ལས་སྐྱེ་བ་མེད་དེ།  གཞན་ཡིན་པའི་ཕྱིར།  དཔེར་ན་བུམ་པ་བཞིན་ནོ། །ཞེས་པའི་གཞི་དང་རྟགས་ལའང་སྔར་གྱི་
དཔྱད་པ་ཐམས་ཅད་མཚུངས་པ་བཞིན་ནོ། །དྲུག་པ་ནི་ཁྱེད་ཅག་ལྟར་ན་ནང་གི་སྐྱེ་མཆེད་ཁོ་ནར་ཆོས་ཅན་དུ་བཀོད་པས་ཕྱིའི་སྐྱེ་མཆེད་བུམ་པ་ལ་སོགས་པ་བདག་ལས་སྐྱེ་བ་མེད་པར་མི་འགྲུབ་པས་མི་མཐུན་ཕྱོགས་སུ་དོགས་ཤིང་།  དེ་ལ་ཡོད་པའི་
རྟགས་འཇུག་པས་གཏན་ཚིགས་མ་ངེས་པར་འགྱུར་རོ། །ལྔ་པ་ཉེས་པ་དེ་རང་ལ་མཚུངས་པ་སྤང་བ་ནི་ཇི་སྐད་བཤད་པའི་གཞི་མ་གྲུབ་པའི་ཕྱོགས་ཀྱི་སྐྱོན་དང་།  གཏན་ཚིགས་ཀྱི་སྐྱོན་རྣམས་ཁྱེད་ལའང་མཚུངས་ཏེ།  གཞི་དང་རྟགས་ཐུན་མོང་དུ་གྲུབ་
པ་མེད་པར་ཁྱེད་རང་གིས་ཀྱང་ཁས་བླངས་པའི་ཕྱིར་རོ་སྙམ་ན་མི་མཚུངས་ཏེ།  རང་རྒྱུད་ཀྱི་རྗེས་དཔག་སྨྲ་བ་ལ་གཞི་རྟགས་ཐུན་མོང་དུ་གྲུབ་པར་དགོས་པ་ཡིན་ཡང་།  ཁོ་བོ་ཅག་རང་རྒྱུད་ཀྱི་རྗེས་སུ་དཔག་པ་མི་སྦྱོར་བའི་ཕྱིར་ཏེ།  སུན་འབྱིན་པའི་ཐལ་བའི་
ངག་གིས་གཞན་གྱི་དམ་བཅའ་འགོག་པ་ཙམ་ཡིན་ལ།  དེ་ལ་ནི་ཕྱོགས་ཆོས་དང་ཁྱབ་པ་ཕ་རོལ་པོས་ཁས་བླངས་པ་ཙམ་གྱིས་ཆོག་པའི་ཕྱིར་རོ། །དེའི་དཔེར་བརྗོད་ནི་གཞན་དག་མིག་ལ་རང་གི་བདག་ཉིད་མི་ལྟ་བའི་ཆོས་ཀྱང་འདོད་ལ།  གཞན་ལ་ལྟ་
བའི་ཆོས་མེད་ན་མི་འབྱུང་བ་ཉིད་དུའང་ཁས་བླངས་པ་ལ།  གང་རང་གི་བདག་ཉིད་ལྟ་བ་མེད་པ་དེ་ལ་གཞན་ལ་ལྟ་བའང་ཡོད་པ་མ་ཡིན་ཏེ།  དཔེར་ན་བུམ་པ་བཞིན་ནོ། །མིག་ལའང་རང་གི་བདག་ཉིད་མི་ལྟ་བ་ཡོད་པ་ཡིན་ཏེ།  དེའི་ཕྱིར་གཞན་ལ་

ལྟ་བའང་འདི་ལ་མེད་དོ། །ཞེས་དེ་ལ་གྲུབ་པའི་རྗེས་སུ་དཔག་པས་སེལ་བར་བྱེད་པ་བཞིན།  ཡང་རྒོལ་ཕྱིར་རྒོལ་གང་རུང་ལ་གྲུབ་པའི་རྗེས་སུ་དཔག་པའི་སྒོ་ནས་གནོད་པ་ཡོད་དམ་ཞེ་ན་དེའང་ཡོད་དེ།  འཇིག་རྟེན་ན་རེས་
འགའ་དཔང་པོ་རྒོལ་བ་དང་ཕྱིར་རྒོལ་བ་གཉིས་ཀྱིས་ཚད་མར་བྱས་པའི་ཚིག་གིས་རྒྱལ་བའམ་ཕམ་པར་འགྱུར་ལ།  རེས་འགའ་ནི་རང་གི་ཚིག་ཁོ་ནས་འགྱུར་གྱི་གཞན་གྱི་ཚིག་གིས་རྒྱལ་བའམ་ཕམ་པར་འགྱུར་བ་མ་ཡིན་ཞིང་།  འཇིག་རྟེན་ན་ཇི་
ལྟར་ཡིན་པ་བཞིན་དུ་རིགས་པའི་བསྟན་བཅོས་སུའང་སྐབས་སུ་བབས་པའི་ཕྱིར་རོ། །དཔེར་ན་ལུང་གིས་གནོད་པའང་།  གཉིས་ཀ་ལ་གྲུབ་པའི་ལུང་ངམ།  རང་ལ་གྲུབ་པའི་ལུང་གིས་གནོད་པ་ཡིན་གྱི་གཞན་གྱི་ལུང་གིས་མི་གནོད་པ་བཞིན་
ནོ། །བདག་ལས་སྐྱེ་བ་འགོག་པའི་ཐལ་རང་གི་ཁྱད་པར་བཤད་ཟིན་ཏོ། །གཉིས་པ་གཞན་ལས་སྐྱེ་བ་འགོག་པའི་འཐད་པ་ལ་གཉིས་ཏེ།  ཕྱོགས་སྔ་མ་བརྗོད་པ་དང་།  འགོག་བྱེད་ཀྱི་རིགས་པའི་ཁྱད་པར་བཤད་པའོ། །དང་པོ་ནི།  རང་
གི་སྡེ་པ་དོན་སྨྲ་བ་དག་དོན་དམ་པ་གཟུང་འཛིན་གཉིས་དང་།  རྣམ་རིག་པ་དག་གཉིས་མེད་ཀྱི་དངོས་པོ་གཞན་དུ་གྱུར་པའི་རྐྱེན་བཞི་ལས་སྐྱེའོ། །ཞེས་སྨྲ་ཞིང་རང་རྒྱུད་པ་དག་ཀྱང་ཐ་སྙད་དུ་གཞན་སྐྱེ་ཡོད་པར་སྨྲའོ། །གཉིས་པ་ལ་ལྔ་སྟེ། 
གཞུང་ལས་འཆད་འགྱུར་གྱི་རིགས་པ།  ཟླ་བས་བཀོད་པའི་རིགས་པ།  སངས་རྒྱས་བསྐྱངས་ཀྱིས་བཀོད་པའི་རིགས་པ།  དེ་ལ་ལེགས་ལྡན་གྱིས་སྐྱོན་བརྗོད་པའི་ཚུལ།  དེ་སྤང་བ་བཤད་ཟིན་དྲན་པ་ལ་སྦྱར་བའོ། །དང་པོ་ནི།  དངོས་པོ་

རྣམས་ནི་གཞན་ལས་སྐྱེ་བ་མེད་དེ།  གཞན་མེད་པའི་ཕྱིར།  འདིར་ཡང་།  དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན། །ཞེས་བྱ་བ་དེར་འཆད་པར་འགྱུར་རོ། །གཉིས་པ་ལ་གཉིས་ཏེ།  རིགས་ངོར་གཞན་སྐྱེ་དགག་པ་
དང་།  ཐ་སྙད་དུ་གཞན་སྐྱེ་དགག་པའོ། །དང་པོ་ལ་གཉིས་ཏེ།  ཧ་ཅང་ཐལ་བས་དགག་པ་དང་།  རྣམ་པར་བརྟགས་ནས་དགག་པའོ། །དང་པོ་ལ་གཉིས་ཏེ།  ཐལ་བ་བརྗོད་པ་དང་།  དེའི་ལན་དགག་པའོ། །དང་པོ་ནི།  འབྲས་བུ་མྱུ་
གུ་འདི་གཞན་དུ་གྱུར་པའི་ས་བོན་ལས་སྐྱེ་བ་ལྟར།  རྒྱུ་མ་ཡིན་པ་མེ་དང་སོལ་བ་ལས་ཀྱང་སྐྱེ་བར་འགྱུར་ཏེ།  གཞན་ཉིད་དུ་མཚུངས་པའི་ཕྱིར་ཞེས་པའོ། །གཉིས་པ་ནི།  གལ་ཏེ་གཞན་དུ་མཚུངས་ཀྱང་རྒྱུར་མ་གྱུར་པའི་གཞན་ལས་མི་འབྱུང་བས་
སྐྱོན་མེད་དོ་སྙམ་ན།  དེའི་ལན་ལ་རྒྱུ་མཚན་མཚུངས་པ་དང་།  ལྡོག་པ་གཅིག་པའི་ཁྱབ་པ་གཞན་དང་མཚུངས་པ་གཉིས་ལས།  དང་པོ་ལ་གསུམ་སྟེ།  ཁྱད་པར་གྱི་རྒྱུ་མཚན་འདྲི་བ་དང་།  བརྗོད་པའི་རྒྱུ་མཚན་དགག་པ་དང་།  རང་གི་ཀུན་
རྫོབ་ལ་མཚུངས་པར་སྤང་བའོ། །དང་པོ་ནི།  མི་འདྲ་ཉིད་དེ་དེ་ཡིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་པའི་ཚུལ་གྱིས་གཞན་དུ་མཚུངས་བཞིན་དུ་གཅིག་ལས་སྐྱེ་ལ་གཅིག་ལས་མི་སྐྱེ་བའི་ཁྱད་པར་གང་ཡིན་དཔྱད་པར་
བྱའོ། །གཉིས་པ་ལ་སྣང་བ་དང་།  ནུས་པ་དང་།  ཆོས་ཉིད་ལན་དུ་མི་རུང་བ་གསུམ་ལས།  དང་པོ་ནི།  དེ་ལྟར་མངོན་སུམ་གྱིས་མཐོང་བའི་ཕྱིར་སྙམ་ན།  མ་དཔྱད་པའི་བློ་འཁྲུལ་བས་དེ་ལྟར་མཐོང་མོད།  དཔྱད་པའི་ཚེ་མཐོང་བ་ལན་དུ་མི་

རུང་སྟེ།  སྐྱེ་བར་སྣང་ཡང་དངོས་པོར་སྐྱེ་བར་མི་འགྲུབ་པར་ཁྱེད་ཅག་ཉིད་ལ་གྲུབ་པའི་རྨི་ལམ་སྒྱུ་མ་ལ་སོགས་པའི་བརྟགས་པ་མཚུངས་པའི་ཕྱིར་རོ། །གཉིས་པ་ནི་ནུས་པ་ཡོད་པ་དང་།  མེད་པས་དེ་ལྟར་ངེས་པ་ཡིན་ནོ་
སྙམ་ན།  དེའང་མི་འཐད་དེ་རིགས་པས་དཔྱད་པའི་ཚེ་དུས་གསུམ་ལ་ནུས་པ་ཁེགས་པའི་ཕྱིར།  གསུམ་པ་ནི་གཞན་དུ་མཚུངས་ཀྱང་སྐྱེ་མི་སྐྱེ་དངོས་པོའི་ཆོས་ཉིད་དམ།  རྟེན་འབྲེལ་གྱི་ཆེ་བ་ཡིན་ནོ་ཞེ་ན།  ཆོས་ཉིད་ཡིན་པ་ལ་གནོད་བྱེད་མེད་ཅིང་
སྒྲུབ་བྱེད་ཡོད་པ་གཅིག་དགོས་པ་ལས།  སྐྱེ་བ་དང་།  མི་སྐྱེ་བར་མཐོང་བས།  གནས་ཚུལ་ལ་སྐྱེ་བ་དང་མི་སྐྱེ་བ་ཆོས་ཉིད་དུ་མི་འགྲུབ་པ་སྔར་དང་མཚུངས་པས་སྒྲུབ་བྱེད་ཀྱི་ཚད་མ་ཅི་ཡང་མེད་དོ། །གསུམ་པ་ནི་དེ་ལྟར་ན་ལས་ཡིན་པར་མཚུངས་པ་ལ་རྣམ་
པར་སྨིན་པ་ངེས་པ་ལ་སོགས་པ་ཁྱེད་ཉིད་འདོད་པའི་ཀུན་རྫོབ་ཀྱི་ངེས་པ་ཐམས་ཅད་ཀྱང་མི་འཐད་པར་འགྱུར་རོ་ཞེ་ན།  ཁོ་བོ་ཅག་ལ་རིགས་པས་དཔྱད་ན་ཀུན་རྫོབ་ཏུའང་ངེས་པ་མེད་མོད་ཀྱི་མ་དཔྱད་པ་བློ་འཁྲུལ་པའི་ངོར།  ལས་འབྲས་ལ་སོགས་པ་མ་
འཆོལ་བར་སྣང་བ་ཙམ་ལ་ཀུན་རྫོབ་ཏུ་ལས་འབྲས་ལ་སོགས་པ་ངེས་པར་བརྗོད་པ་ཡིན་པས་སྐྱོན་མེད་དེ་ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། །ཀུན་རྫོབ་ཀྱང་ནི་བདག་གིས་ཁས་མ་བླངས། །འབྲས་ཕྱིར་འདི་དག་མེད་ཀྱང་ཡོད་དོ་ཞེས། །
འཇིག་རྟེན་ངོར་བྱས་བདག་ནི་སྨྲ་བར་བྱེད་ཅེས་གསུངས་པ་ལྟ་བུའོ། །གཉིས་པ་ལྡོག་པ་གཅིག་པའི་ཁྱབ་པ་གཞན་དང་མཚུངས་པ་ནི་མྱུ་གུ་དེ་གཉིས་ཀ་ལས་གཞན་དུ་མཚུངས་ཀྱང་ས་བོན་ལས་སྐྱེ།  མེ་དང་སོལ་བ་ལས་མི་སྐྱེ་བས་ཁྱབ་པ་མ་གྲུབ་པར་

མཚུངས་ན།  ཁྱོད་ལ་ཁྱབ་ལྡན་གྱི་རྟགས་མེད་ན་རང་རྒྱུད་ཀྱི་རྟགས་ནུབ་པར་འགྱུར་ཞིང་།  ཡོད་ན་གང་ཡིན་ཞེས་འདྲི་བར་བྱའོ། །གལ་ཏེ་གང་དུ་བ་ཡོད་ན་མེ་ཡོད་པས་ཁྱབ་དཔེར་ན་ཚང་མང་བཞིན།  ལ་ལའང་དུ་ཙམ་ཡོད་དོ་ཞེས་པ་ལྟ་བུ་སྟེ།  ཚང་
མང་གི་དུ་ཙམ་ལ་མེས་ཁྱབ་པ་གྲུབ་པས་དེ་དང་དུ་ཙམ་དུ་ལྡོག་པ་གཅིག་པའི་ལའི་དུ་ཙམ་ལའང་མེས་ཁྱབ་པ་གྲུབ་པར་བརྗོད་ཅེ་ན།  འདིར་ཡང་ས་བོན་གྱི་གཞན་ཙམ་ལས་མྱུ་གུ་སྐྱེ་བས་ཁྱབ་པས་དེ་དང་གཞན་ཙམ་དུ་ལྡོག་པ་གཅིག་པའི་མེ་དང་། 
སོལ་བའི་གཞན་ཙམ་ལའང་མྱུ་གུ་སྐྱེ་བས་ཁྱབ་པར་མཚུངས་སོ། །དེ་ལྟར་ཡང་།  རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་དང་།  གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། །འོ་ན་
མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང་། །ཞེས་གསུངས་པ་ཡིན་ནོ། །གལ་ཏེ་བ་ལང་གི་སྲོག་ཆགས་ཙམ་ལ་ནོག་སོགས་ཀྱིས་ཁྱབ་པས་དེ་དང་སྲོག་ཆགས་ཙམ་དུ་ལྡོག་པ་གཅིག་པའི་མིའི་སྲོག་ཆགས་ལའང་ནོག་སོགས་ཀྱིས་ཁྱབ་
པར་ཁྱོད་ལའང་འགྱུར་བས་ཀུན་རྫོབ་ཀྱི་རྣམ་གཞག་ཐམས་ཅད་ཉམས་པར་འགྱུར་རོ་ཞེ་ན།  འདིའི་ལན་དུ་སྔ་རབས་པ་དག །ལྡོག་པ་གཅིག་ལ༷་ཁས་མི་ལེན་པས་སྐྱོན་མེད་ཅེས་སོགས་ཀྱིས་སྤྲོས་པ་བྱེད་པ་སྣང་ཡང་གནད་ཀྱི་དོན་ནི་རིགས་པས་
དཔྱད་པའི་ཚེ་བ་ལང་གི་སྲོག་ཆགས་ཙམ་ལ་ནོག་སོགས་ཀྱིས་ཁྱབ་པར་ཁས་བླངས་ན་དེ་མཚུངས་པ་བདེན་ཡང་།  དེའི་ཚེ་བ་ལང་ཉིད་མི་རྙེད་པས་དེའི་སྲོག་ཆགས་ཙམ་ལ་ནོག་སོགས་ཀྱིས་ཁྱབ་པ་ཁས་མི་ལེན་ཞེས་པའི་དོན་ནོ། །གཉིས་པ་རྣམ་པར་

བརྟགས་ནས་དགག་པ་ནི་རྒྱུ་གཞན་ལས་སྐྱེ་ན།  རྒྱུ་འགགས་པ་ལས་སྐྱེའམ་མ་འགགས་པ་ལས་སྐྱེ།  དང་པོ་ལྟར་ན་རྒྱུ་མེད་དུ་འགྱུར་ལ་ཕྱི་མ་ལྟར་ན་རྒྱུ་འབྲས་དུས་མཉམ་པར་འགྱུར་རོ། །གལ་ཏེ་རྒྱུ་མ་འགགས་པར་འབྲས་བུ་
སྐྱེའོ་ཞེས་པ་ནི་མི་སྨྲ་ཡི།  འོན་ཀྱང་རྒྱུ་མ་འགགས་པ་ལས་འབྲས་བུ་སྐྱེ་ལ་སྐྱེ་བའི་དུས་ན་འབྲས་བུ་མེད་པས་དུས་མཉམ་པར་ཡང་མི་འགྱུར་རོ་སྙམ་ན་མ་ཡིན་ཏེ།  སྐྱེ་བ་འདི་ནི་བྱེད་པོ་མེད་པར་རིགས་པའི་ངོ་བོའང་མིན། །ཞེས་པའི་ཚུལ་གྱིས་རྒྱུ་མ་འགགས་
པའི་དུས་སུ་འབྲས་བུ་མེད་ན་སྐྱེ་བའི་བྱ་བ་མེད་པས་འབྲས་བུ་སྐྱེ་བ་ཉིད་དུ་མི་འཐད་པའི་ཕྱིར་རོ། །དེ་བཞིན་དུ་རྒྱུ་གཞན་ལས་སྐྱེ་ན་ཕྲད་ནས་སྐྱེའམ་མ་ཕྲད་ནས་སྐྱེ།  དང་པོ་ལྟར་ན་རྒྱུ་དང་འབྲས་བུ་དུས་མཉམ་པར་འགྱུར་ལ།  ཕྱི་མ་ལྟར་ན་འབྲས་བུ་སྐྱེ་བའི་
དུས་ན་རྒྱུ་མེད་པས་འབྲས་བུ་རྒྱུ་མེད་པ་ལས་སྐྱེ་བར་འགྱུར་རོ། །གཞན་ཡང་རྒྱུའི་དུས་ན་འབྲས་བུ་ཡོད་པ་སྐྱེའམ་མེད་པ་སྐྱེ་ཞེས་ཡོད་མེད་སྐྱེ་འགོག་དང་།  རྒྱུ་དང་འབྲས་བུ་གཉིས་ཀ་ལ་གཅིག་དང་དུ་མ་དཔྱད་པའི་རིགས་པ་རྣམས་ཀྱང་སྦྱར་བར་བྱའོ། །གཉིས་
པ་ཐ་སྙད་དུ་གཞན་སྐྱེ་དགག་པ་ནི་མ་དཔྱད་པ་འཇིག་རྟེན་པའི་ངོར་ཡང་གཞན་ལས་སྐྱེ་བ་མེད་དེ།  འཇིག་རྟེན་གྱིས་རྒྱུ་ལས་འབྲས་བུ་སྐྱེ་བ་ཙམ་ཞིག་མཐོང་གི་རྒྱུ་འབྲས་རྫས་གཞན་དུ་མ་མཐོང་བའི་ཕྱིར་ཏེ།  རྒྱུ་བུའི་ས་བོན་ཙམ་བཏབ་ནས་ཕྱིས་ཀྱི་བུ་ལ་དམིགས་ཏེ། 
འདི་བདག་གིས་བསྐྱེད་ཅེས་དང་།  ཤིང་གི་ས་བོན་ཙམ་བཙུགས་ནས་ཕྱིས་ཀྱི་ཤིང་སྡོང་ལ་དམིགས་ཏེ།  འདི་བདག་གིས་བཙུགས་སོ་སྙམ་དུ་རྟོག་པའི་ཕྱིར་རོ། །འོ་ན་འཇིག་རྟེན་གྱི་ཐ་སྙད་དུ་བདག་སྐྱེ་ཡོད་པར་འགྱུར་རོ་སྙམ་ན་དེར་མི་འགྱུར་ཏེ་སྔར་གྱི་རྒྱུ་དེ་

ཉིད་ད་ལྟར་གྱི་འདི་ཡིན་ནམ་ཞེས་དྲིས་པའི་ཚེ་དེ་ནི་མ་ཡིན་གྱི་སྔར་བུའི་ས་བོན་བཏབ་པ་དང་།  ཤིང་གི་ས་བོན་བཙུགས་པ་ལ་རྟེན་ནས་ད་ལྟར་གྱི་འདི་འབྱུང་ཞེས་པ་ཙམ་ཞིག་སྨྲ་ཞིང་རྟོག་པར་བྱེད་པའི་ཕྱིར།  དེ་ཉིད་ཀྱི་ཕྱིར་ཐ་སྙད་དུའང་རྒྱུ་འབྲས་དེ་ཉིད་དང་
གཞན་ཉིད་དུ་མི་འཐད་པའི་ཟླ་བའི་རིགས་པ་ཕྲ་ཞིང་ཕྲ་བ་འདི་ནི་རྟོགས་པར་དཀའ་ཞིང་རྟོགས་ན་དོན་ཆེ་བ་ཞིག་ཏུ་སྣང་ངོ་། །ད་ནི་འདིར་དཔྱད་དུ་ཡོད་དེ་བསླབ་བཏུས་དང་།  ཚིག་གསལ་ལས།  མདོ་དྲངས་པར་འཇིག་རྟེན་སྐྱེ་བའང་གཞན་ལ་འཆི་
བའང་གཞན་ཞེས་དང་།  སྤྱོད་འཇུག་ལས།  འདི་ལྟར་འཆི་བའང་གཞན་ཉིད་ལ། །སྐྱེ་བ་ཡང་ནི་གཞན་ཉིད་ཡིན། །ཞེས་གསུངས་པས་ཐ་སྙད་དུ་རྒྱུ་འབྲས་གཞན་ཉིད་དུ་གྲུབ་བོ་སྙམ་ན།  འདིར་གཞན་ཞེས་པ་ནི་གཅིག་མིན་པ་ལ་གཞན་མིང་བཏགས་པ་
ཡིན་གྱི་མཐའ་བཞིའི་ནང་ཚན་དུ་གྱུར་པའི་གཞན་ཉིད་ནི་མ་ཡིན་ཏེ།  འཕགས་མཆོག་ཀླུ་སྒྲུབ་ཀྱིས།  མཐའ་བཞིའི་ནང་ཚན་གྱི་དེ་ཉིད་དང་གཞན་ཉིད་ཐ་སྙད་དུའང་མི་བཞེད་ཀྱང་ས་ལུ་ལྗང་པའི་མདོ་འགྲེལ་ལས།  དེ་ལ་རྟག་པར་མ་ཡིན་པ་ནི་གང་གི་
ཕྱིར་ས་བོན་ཡང་གཞན་ཉིད་ལ་མྱུ་གུའང་གཞན་ཉིད་དེ།  ས་བོན་གང་ཡིན་པ་དེ་ཡང་མྱུ་གུ་མ་ཡིན།  མྱུ་གུ་གང་ཡིན་པ་དེ་ཡང་།  ས་བོན་མ་ཡིན་ནོ། །ཞེས་གསུངས་པའི་ཕྱིར་དང་།  ཚིག་གསལ་དུ་ས་ལུ་ལྗང་པའི་མདོ་དྲངས་པ་ལས།  མ་རིག་པའང་
གཞན་ཉིད་ལ།  འདུ་བྱེད་ཀྱང་གཞན་ཉིད་དེ།  མ་རིག་པ་གང་ཡིན་པ་དེའང་འདུ་བྱེད་མ་ཡིན།  འདུ་བྱེད་གང་ཡིན་པ་དེའང་མ་རིག་པ་ཉིད་མ་ཡིན་ནོ་ཞེས་སོགས་རྒ་ཤིའི་བར་དུ་སྦྱར་ཏེ་གསུངས་པའི་ཕྱིར་རོ། །འདི་དག་གཅིག་མ་ཡིན་པ་ལ་གཞན་ཉིད་

ཀྱི་མིང་གིས་བཏགས་པར་ཅིས་ཤེས་ཤེ་ན།  ས་བོན་ཡང་གཞན་མྱུ་གུའང་གཞན་པའི་ཤེས་བྱེད་དུ་ས་བོན་གང་ཡིན་པ་དེ་མྱུ་གུ་མ་ཡིན།  མྱུ་གུ་གང་ཡིན་པ་དེ་ས་བོན་མ་ཡིན་ཞེས་བཀོད་པ་ལས་ཤེས་ཏེ།  རིགས་པ་དེ་ཉིད་ཀྱིས་གཞན་
ཉིད་དུ་ཁས་ལེན་ན་ནམ་མཁའི་པདྨོ་དང་།  མོ་གཤམ་གྱི་བུ་གཉིས་ཀྱང་གཞན་ཉིད་དུ་ཐལ་བའི་ཕྱིར་རོ། །དཔེར་ན་ས་ལུ་ལྗང་པའི་མདོ་འགྲེལ་ལས།  རྒྱུ་ལྔ་དག་གིས་ཕྱི་རོལ་གྱིས། །རྟེན་ཅིང་འབྲེལ་བར་འབྱུང་བར་བཞེད། །ཅེས་པའི་རྒྱུ་ལྔ་ནི་རྟག་
པར་མ་ཡིན།  ཆད་པར་མ་ཡིན།  འཕོ་བར་མ་ཡིན།  རྒྱུ་ཆུང་ངུ་ལས་འབྲས་བུ་ཆེན་པོ་འབྱུང་བ་མ་ཡིན།  འདྲ་བའི་རྒྱུད་དུ་གཏོགས་པ་རྣམས་ལས་འཕོ་བར་མ་ཡིན་པའི་སྐབས་སུ་ས་བོན་དང་མྱུ་གུ་རིགས་མི་འདྲ་ཞེས་དང་།  འདྲ་བའི་རྒྱུད་དུ་གཏོགས་པ་
ཞེས་པའི་སྐབས་སུ་འདྲ་བར་གསུངས་ཀྱང་རིགས་མི་འདྲ་བའི་དོན་ཁ་དོག་དང་དབྱིབས་ཐ་དད་དུ་ཡོད་པ་ལ་དགོངས་པས་མི་འགལ་བ་དང་།  འཇུག་པར།  གལ་ཏེ་ཁྱོད་ཀྱི་ས་བོན་མྱུ་གུ་འདིར་གཞན་མ་ཡིན་ན། །ཞེས་པའི་དོན་ཡང་གཅིག་ཉིད་ལ་གཞན་མ་
ཡིན་པའི་མིང་གིས་བཏགས་པ་བཞིན་ནོ། །གསུམ་པ་སངས་རྒྱས་བསྐྱངས་ཀྱིས་བཀོད་པའི་རིགས་པ་ནི་དངོས་པོ་རྣམས་གཞན་ལས་སྐྱེ་བ་མེད་དེ།  ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་རོ། །ཞེས་འཆད་དོ། །བཞི་པ་དེ་ལ་ལེགས་ལྡན་
གྱིས་སྐྱོན་བརྗོད་པའི་ཚུལ་ནི་དེས་ན་དེ་ལ་ཐལ་བར་འགྱུར་བའི་ངག་ཡིན་པའི་ཕྱིར།  བསྒྲུབ་པར་བྱ་བ་དང་སྒྲུབ་པར་བྱེད་པ་བཟློག་པར་བྱས་ན་དངོས་པོ་རྣམས་བདག་གམ་གཉིས་སམ།  རྒྱུ་མེད་པ་ལས་སྐྱེ་བར་འགྱུར་བ་དང་།  འགའ་ཞིག་གིས་འགའ་

ཞིག་སྐྱེ་བར་འགྱུར་བའི་ཕྱིར།  ཕྱོགས་གོང་མ་དང་འགལ་བར་འགྱུར་རོ། །གཞན་དུ་ན་ཡང་ཐམས་ཅད་ལས་ཐམས་ཅད་སྐྱེ་བར་ཡང་འགྱུར་བའི་ཕྱིར་རོ། །དེ་བས་ན་དེ་ལ་སྒྲུབ་པ་དང་སུན་འབྱིན་པ་ཉིད་མེད་པའི་ཕྱིར།  དེ་ནི་དོན་འབྲེལ་པ་མེད་པ་ཡིན་ཏེ།  ཞེས་
སུན་འབྱིན་པར་སྨྲའོ། །ལྔ་པ་དེ་སྤང་བ་བཤད་ཟིན་དྲན་པ་ལ་སྦྱར་བ་ནི་འདིའང་དོན་འབྲེལ་པ་མེད་པ་མ་ཡིན་ཏེ།  གོང་ཁོ་ནར་བསྟན་ཟིན་པའི་ཕྱིར་དང་།  གཞན་གྱིས་དམ་བཅས་པའི་དོན་སུན་འབྱིན་པར་བྱེད་པ་ཡིན་པའི་ཕྱིར་དང་།  སུན་འབྱིན་པ་ཉིད་
ཀྱང་ཡིན་པའི་ཕྱིར་འདི་ནི་གྱི་ནའོ། །དེས་ན་སླར་ཡང་འབད་པར་མི་བྱའོ། །གསུམ་པ་གཉིས་ཀ་ལས་སྐྱེ་བ་དགག་པའི་རིགས་པའི་ཁྱད་པར་ལ་གཉིས་ཏེ།  ཕྱོགས་སྔ་བརྗོད་པ་དང་།  དེ་དགག་པའོ། །དང་པོ་ནི།  གཙོ་བོ་དབང་ཕྱུག་དང་
བཅས་པར་སྨྲ་བ་དག་འབྲས་བུའི་དངོས་པོ་རྣམས་གཙོ་བོས་བྱས་པས་རང་ལས་སྐྱེ་ཞིང་།  དབང་ཕྱུག་གིས་བྱས་པས་གཞན་ལས་ཀྱང་སྐྱེ་ལ་དེ་ལ་སྔར་བཤད་པའི་ཉེས་པར་མི་འགྱུར་ཏེ་རང་ཁོ་ན་དང་།  གཞན་ཁོ་ན་ལས་སྐྱེ་བར་ཁས་མ་བླངས་པའི་ཕྱིར་ཞེས་
སྨྲའོ། །གཉིས་པ་ལ་གཉིས་ཏེ།  སྔར་བཤད་པ་དང་།  མ་བཤད་པའི་རིགས་པས་དགག་པའོ། །དང་པོ་ནི།  རང་ལས་སྐྱེ་བའི་ཆ་ལ་བདག་སྐྱེ་ལ་བཀོད་པའི་སྐྱོན་དང་།  གཞན་ལས་སྐྱེ་བའི་ཆ་ལ་གཞན་སྐྱེ་ལ་བཀོད་པའི་སྐྱོན་རྣམས་འབབ་པའོ། །
གཉིས་པ་ནི།  གལ་ཏེ་རེ་རེས་བྱས་གྱུར་ན། །སྡུག་བསྔལ་གཉིས་ཀས་བྱས་པར་འགྱུར། །ཞེས་པའི་ཚུལ་གྱིས་རང་གཞན་རེ་རེ་ལ་བསྐྱེད་པའི་ནུས་པ་ཡོད་ན་གཉིས་ཀ་ཚོགས་པས་ཀྱང་བསྐྱེད་པར་འགྱུར་བ་ཞིག་ན་སྔར་བཤད་པའི་ཚུལ་གྱིས་རང་

གཞན་རེ་རེ་ལ་བསྐྱེད་པའི་ནུས་པ་མེད་པའི་ཕྱིར།  གཉིས་ཀ་ཚོགས་པས་ཀྱང་བསྐྱེད་པར་མི་འཐད་དེ།  བྱེ་མ་དག་ལས་ཏིལ་མར་བཞིན་ནོ། །བཞི་པ་རྒྱུ་མེད་ལས་སྐྱེ་བ་འགོག་པའི་རིགས་པའི་ཁྱད་པར་ལ་གཉིས་ཏེ།  ཕྱོགས་སྔ་
མ་བརྗོད་པ་དང་།  དེ་དགག་པའོ། །དང་པོ་ནི།  ཚུར་རོལ་མཛེས་པ་བ་དག་ད་ལྟར་གྱི་རིག་པ་ཙམ་དང་།  བདེ་སྡུག་སྐྱེ་བ་སྔ་མའི་རིག་པ་ཙམ་དང་།  དགེ་མི་དགེའི་རྒྱུ་ལས་བྱུང་བ་མ་ཡིན་གྱི།  འཇིག་རྟེན་འདིའི་འབྱུང་བ་འདུས་པ་དང་།  མཐུན་རྐྱེན་གྱི་
ཚོགས་པ་ཚང་བ་ཙམ་ལས་བྱུང་བ་ཡིན་ནོ་ཞེས་མ་མཐོང་བའི་རྒྱུ་མེད་པར་སྨྲ་ལ།  དཔྱོད་པ་བ་དག    ཉི་ཤར་ཆུ་བོ་ཐུར་དུ་འབབ་པ་དང་། །སྲན་ཟླུམ་ཚེར་མ་གཟེངས་རིང་རྣོ་བ་དང་། །རྨ་བྱའི་མདོག་དབྱིབས་ལ་སོགས་ཆོས་རྣམས་ཀུན། །སུས་ཀྱང་མ་བྱས་
རང་གི་ངང་གིས་བྱུང་། །ཞེས་མཐོང་བའི་རྒྱུའང་མེད་པར་སྨྲའོ། །གཉིས་པ་ལ་གསུམ་སྟེ།  ཟླ་བས་བཀོད་པའི་རིགས་པ།  སངས་རྒྱས་བསྐྱངས་ཀྱིས་བཀོད་པའི་རིགས་པ།  ལེགས་ལྡན་གྱི་རྩོད་ལན་བཤད་ཟིན་དྲན་པ་ལ་སྦྱར་བའོ། །དང་པོ་
ལ་གསུམ་སྟེ།  རེས་འགའ་བ་མ་ཡིན་པར་ཐལ་བ་དང་།  འབྲས་བུའི་ཆེད་དུ་རྒྱུ་ལ་འབད་པ་དོན་མེད་པར་ཐལ་བ་དང་།  ཤེས་པའི་གཟུང་ཡུལ་དུ་མི་འགྱུར་བར་ཐལ་བའོ། །དང་པོ་ནི་དངོས་པོ་རྣམས་རྒྱུ་མེད་ཡིན་ན།  ཡུལ་དུས་ཀྱི་ཁྱད་པར་ལ་
སོགས་པ་གང་ལའང་ལྟོས་པ་མེད་པར་འགྱུར་བས་འགའ་ཞིག་འགའ་ཞིག་ཏུ་ལན་གཅིག་འབྱུང་བའམ།  ཐམས་ཅད་ཐམས་ཅད་དུ་རྟག་ཏུ་འབྱུང་བར་ཐལ་ཏེ།  ལྟོས་པ་མེད་པར་འབྱུང་བའི་ཕྱིར།  གཉིས་པ་ནི་དངོས་པོ་རྣམས་རྒྱུ་མེད་ཡིན་ན། 

འབྲས་བུ་ལོ་ཏོག་ལ་སོགས་པའི་ཆེད་དུ་རྒྱུ་ཞིང་ལས་སོགས་ལ་འཇུག་པ་དོན་མེད་པར་འགྱུར་བ་ཞིག་ན་དོན་དང་བཅས་པར་མངོན་སུམ་དུ་དམིགས་པའི་ཕྱིར་དངོས་པོ་རྣམས་རྒྱུ་ལྡན་དུ་གྲུབ་བོ། །གསུམ་པ་ནི་དངོས་པོ་རྣམས་རྒྱུ་མེད་པའི་ཕྱིར་ནམ་མཁའི་
མེ་ཏོག་ལྟར།  ཁ་དོག་དང་།  དབྱིབས་དང་།  དྲི་ལ་སོགས་པ་ཤེས་པའི་གཟུང་ཡུལ་དུ་མི་སྣང་བར་འགྱུར་བ་ལས་དེ་དག་ཆེས་བཀྲ་བ་ཤེས་པའི་གཟུང་ཡུལ་དུ་གྱུར་པའི་ཕྱིར་ན།  འཇིག་རྟེན་རྒྱུ་དང་ལྡན་པར་གྲུབ་སྟེ།  རང་གི་བློ་བཞིན་ནོ། །
གཉིས་པ་ནི་སློབ་དཔོན་སངས་རྒྱས་བསྐྱངས་ནི་དངོས་པོ་རྣམས་རྒྱུ་མེད་པ་ལས་ཀྱང་སྐྱེ་བ་མེད་དེ།  རྟག་ཏུ་ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་རོ་ཞེས་འཆད་དོ། །གསུམ་པ་ནི་འདི་ལའང་སློབ་དཔོན་ལེགས་ལྡན་བྱེད་དེ་ལའང་ཐལ་བར་
འགྱུར་བའི་ངག་ཡིན་པའི་ཕྱིར།  གལ་ཏེ་བསྒྲུབ་པར་བྱ་བ་དང་།  སྒྲུབ་པར་བྱེད་པ་བཟློག་པ་གསལ་བ་དག་གི་དོན་དུ་མངོན་པར་འདོད་ན།  དེའི་ཚེ་འདི་སྐད་དུ་དངོས་པོ་རྣམས་རྒྱུ་ལས་སྐྱེ་བར་འགྱུར་བ་དང་།  ལན་འགའ་ཁ་ཅིག་ལས་ཁ་ཅིག་སྐྱེ་བར་
འགྱུར་བ་དང་།  རྩོམ་པ་འབྲས་བུ་དང་བཅས་པ་ཉིད་དུ་འགྱུར་བའི་ཕྱིར་རོ། །ཞེས་བསྟན་པར་འགྱུར་ན།  བཤད་པ་དེ་ནི་མི་རིགས་ཏེ།  སྔར་སྨྲས་པའི་སྐྱོན་དུ་ཐལ་བར་འགྱུར་བའི་ཕྱིར་རོ་ཞེས་སུན་འབྱིན་སྨྲའོ། །གཞན་དག་ན་རེ་འདི་ནི་མི་
རིགས་ཏེ།  སྔར་ལན་བཏབ་ཟིན་པའི་ཕྱིར་རོ་ཞེའོ། །འདི་དག་ནི་ཐལ་རང་གི་ཁྱད་པར་བྱུང་ཚུལ་གྱི་རྩ་བའམ་གཙོ་བོ་ཡིན་པས་ཞིབ་ཏུ་བཤད་པ་ཡིན་ནོ། །གཉིས་པ་དེ་ཉིད་གཞུང་ཐམས་ཅད་ལ་སྦྱར་བ་ནི་ཇི་སྐད་བཤད་པའི་མཐའ་བཞིའི་སྐྱེ་བ་འགོག་

ཚུལ་ལ་ཐལ་རང་གི་ཁྱད་པར་ཡོད་པ་དེ་བཞིན་དུ་མཆོད་བརྗོད་ཀྱི་སྐབས་ཀྱི་འགག་པ་མེད་པ་སོགས་ཀྱང་ཆོས་གཞན་བདུན་བསྒྲུབ་པ་དང་།  བསྟན་བཅོས་ལུས་ཀྱི་རྐྱེན་དང་འགྲོ་འོང་སོགས་ནས་ལྟ་བའི་བར་ཉི་ཤུ་རྩ་བདུན་ལ་དཔྱད་
ནས་འགོག་པའི་རིགས་པ་དང་།  རབ་བྱེད་རེ་རེའི་ནང་ནས་བདེན་དངོས་འགོག་པའི་རིགས་པ་རེ་རེ་ལའང་ཁྱད་པར་དེ་བཞིན་དུ་ཡོད་པར་ཤེས་པར་བྱ་སྟེ།  དཔེར་ན་ལྟ་དེ་རང་གི་བདག་ཉིད་ནི། །དེ་ལ་ལྟ་བ་མ་ཡིན་ཉིད། །གང་ཞིག་བདག་ལ་མི་ལྟ་བ། །
དེ་གཞན་དག་ལ་ཅི་ལྟར་ལྟ། །ཞེས་པ་ལྟ་བུ་ལ།  ཐལ་འགྱུར་བས་རང་ལ་མི་ལྟ་བ་དང་།  གཞན་ལ་ལྟ་བའི་ཆོས་གཉིས་ལ་འགལ་བ་བརྗོད་པའི་ཐལ་འགྱུར་དེ་ཉིད་ལ་ཡན་ལག་ལྔ་པའི་གཞན་ལ་གྲགས་ཀྱི་རྗེས་དཔག་བྱས་ནས་གཞན་ཕྱོགས་སེལ་
བར་བྱེད་ལ།  རང་རྒྱུད་པས་ནི་དོན་དམ་པར་བརྟེན་པ་དང་བཅས་པའི་མིག་ནི་གཟུགས་ལ་ལྟ་བར་མི་བྱེད་དེ།  མིག་གི་དབང་པོ་ཡིན་པའི་ཕྱིར།  དཔེར་ན་དེ་དང་མཚུངས་པ་བཞིན་ནོ་ཞེས་བྱ་བ་དང་།  དེ་བཞིན་དུ་མིག་ནི་གཟུགས་ལ་ལྟ་བར་མི་བྱེད་དེ། 
འབྱུང་བ་ལས་གྱུར་པ་ཉིད་ཀྱི་ཕྱིར།  དཔེར་ན་གཟུགས་བཞིན་ནོ། །ཞེས་སོགས་རང་རྒྱུད་ཀྱི་གཏན་ཚིགས་དང་དཔེ་བརྗོད་པ་བཞིན་ནོ། །གཉིས་པ་ཞར་བྱུང་ཐ་སྙད་ཁས་ལེན་ཚུལ་གྱི་སྒོ་ནས་འབྱེད་པ་ནི་རང་རྒྱུད་པ་ལ་མེད་པར་ཐལ་འགྱུར་བའི་
ཐུན་མོང་མ་ཡིན་པའི་ཐ་སྙད་ནི་འདི་དག་སྟེ།  ཐ་སྙད་དུ་འཇིག་རྟེན་ན་གྲགས་པའི་ཚད་མ་བཞི་ཁས་ལེན་  ༡  པ་དང་།  དེ་དག་བདེན་གཉིས་འཇལ་བ་ལ་ལྟོས་ནས་རང་ལུགས་ལ་ཚད་མར་ཁས་ལེན་མི་ལེན་གྱི་ཁྱད་པར་དབྱེ་བ་  ༢  དང་།  བདེན་དངོས་འགོག་

པའི་ཚེ་རང་རྒྱུད་ཀྱི་རྟགས་དང་དམ་བཅའ་མེད་  ༣  པ་དང་།  མཆོད་བརྗོད་ཀྱི་དགག་བྱ་སྐྱེ་སོགས་བརྒྱད་དང་།  རབ་བྱེད་ཉི་ཤུ་རྩ་བདུན་གྱི་དགག་བྱ་རྐྱེན་ནས་ལྟ་བའི་བར་ཉི་ཤུ་རྩ་བདུན་པོ་རྣམས་དོན་དམ་དཔྱོད་པའི་རིགས་ངོར་དགག་བྱ་ཡིན་གྱི་ཐ་སྙད་དུ་ཡོད་
མཉམ་ཡིན་  ༤  པ་དང་།  མདོ་ལས་གསུངས་པའི་ཕུང་ཁམས་སྐྱེ་མཆེད་ཀྱི་རྣམ་གཞག་དང་།  ཀུན་གཞི་དང་།  ཉོན་ཡིད།  མཚན་ཉིད་གསུམ་དང་།  བདེར་གཤེགས་སྙིང་པོ་རྣམས་ཐ་སྙད་དུ་ཁས་ལེན་  ༥  པ་དང་།  ཀུན་རྫོབ་བདེན་པ་དང་།  མི་སླུ་
བའི་གཞི་མཐུན་མེད་པ་༦  དང་།  བདེན་པ་གཉིས་ཀྱི་སྐབས་སུ་ཡང་དག་མཐོང་བ་དང་།  བརྫུན་པ་མཐོང་བ་གཉིས་སུ་ཕྱེ་བའི་བརྫུན་པ་མཐོང་བ་དང་ཚད་མའི་གཞི་མཐུན་པ་མེད་  ༧  པ་དང་།  ཀུན་རྫོབ་བདེན་པ་ལ་ཡང་ལོག་གཉིས་སུ་ཕྱེ་འང་།  རང་ལུགས་
ལ་བདེན་བརྫུན་གྱི་ཁྱད་པར་མི་འདོད་པ་  ༨  དང་།  ཡུལ་ལ་ཡང་ལོག་གཉིས་སུ་ཕྱེ་བའི་ཚེ་ཡུལ་ཅན་ལའང་དེ་ལྟར་ཕྱེ་བ་  ༩  དང་།  ཐ་སྙད་དུའང་གཞན་སྐྱེ་མེད་  ༡༠  པ་དང་།  རྒྱུ་འབྲས་ཕྲད་མ་ཕྲད་དཔྱད་པའི་ཚེ་ཕྲད་པ་ཁས་མི་ལེན་ཡང་སྤྱིར་རྒྱུ་འབྲས་ཕྲད་པ་ཁས་
ལེན་  ༡༡  པ་དང་།  རྒྱུ་འགག་པའམ་མ་འགགས་པ་ལས་འབྲས་བུ་སྐྱེ་ཞེས་དཔྱད་པའི་ཚེ་འགག་པ་ཁས་མི་ལེན་ཡང་སྤྱིར་རྒྱུ་འགག་པ་ཁས་ལེན་པ་༡༢  དང་།  རྒྱུའི་དུས་ན་འབྲས་བུ་ཡོད་མེད་དང་།  འབྲས་བུའི་དུས་ན་རྒྱུ་ཡོད་མེད་ཀྱི་མཐའ་གཉིས་པོ་གང་ཡང་ཁས་
མི་ལེན་  ༡༣  པ་དང་།  ཐེག་པ་ཆེ་ཆུང་བདག་མེད་གཉིས་རྟོགས་པ་མཚུངས་ཀྱང་ལྟ་བ་སྤྲོས་བྲལ་ལ་ཁྱད་པར་ཡོད་པ་  ༡༤དང་།  ཐེག་དམན་འཕགས་པའི་མཉམ་གཞག་ལ་སྐྱེ་འགག་མི་སྣང་བས་མི་རྟག་ལ་སོགས་བཅུ་དྲུག་མི་སྣང་ཡང་གང་ཟག་གི་བདག་མེད་རྟོགས་

པའི་ཁྱད་པར་འཇོག་ཤེས་པ་  ༡༥  དང་སངས་རྒྱས་ཀྱི་ས་ན་སྐྱེ་འགག་མི་སྣང་ཡང་ཇི་ལྟ་ཇི་སྙེད་ཀྱི་ཆོས་ཐམས་ཅད་མཁྱེན་པའི་རྣམ་གཞག་དང་།  དེར་སེམས་སེམས་བྱུང་མེད་ཀྱང་ཡེ་ཤེས་ཡོད་པའི་རྣམ་གཞག་  ༡༦  ཏེ་རེ་ཞིག་བཅུ་དྲུག་པོ་
དེ་དག་གོ།  གཞན་རྣམས་ནི།  སྔར་རྒྱས་བཤད་ཀྱི་སྐབས་སུ་བཤད་ཟིན་པ་ལས་རྟོགས་པར་བྱ་ཞིང་ཚད་མ་བཞིའི་རྣམ་གཞག་ལ་རྩོད་ཟློག་གི་འགྲེལ་པར་མངོན་སུམ་ལ་སོགས་པའི་ཚད་མ་བཞི་གསུངས་པ་ལ་བརྟེན་ནས་ཚིག་གསལ་ལས།  ཚད་མ་
བཞིས་འཇིག་རྟེན་ན་དོན་རྟོགས་པར་གསུངས་པའི་དོན་ལ།  དོན་དམ་སྒྲུབ་བྱེད་ཀྱི་ཚད་མ་བཞི་དང་།  ཀུན་རྫོབ་སྒྲུབ་བྱེད་ཀྱི་ཐ་སྙད་པའི་ཚད་མ་བཞི་སྟེ་བཞི་ཚན་གཉིས་ལས་ཕྱི་མ་ནི་སྔར་ཀུན་རྫོབ་བདེན་པ་སྒྲུབ་བྱེད་ཀྱི་སྐབས་སུ་བཤད་ཟིན་པ་ལྟར་ཡིན་ལ།
དེ་དག་ནི་ཐ་སྙད་པའི་ཚད་མ།  འཇིག་རྟེན་ན་གྲགས་པའི་ཚད་མ།  འཇིག་རྟེན་གྱི་ངོར་ཚད་མ་ཡིན་གྱི་དབུ་མ་པ་རང་ལུགས་ལ་ཚད་མ་ནི་མ་ཡིན་ཏེ།  ཡུལ་བརྫུན་པ་དང་ཡུལ་ཅན་ཚད་མ་འགལ་བའི་ཕྱིར་དང་།  ཚད་མ་ཡིན་ན་ཡང་དག་ཤེས་པའམ་ཡང་
དག་མཐོང་བ་ཡིན་དགོས་པ་ལས།  འདི་དག་བརྫུན་པ་ཤེས་པའམ།  བརྫུན་པ་མཐོང་བ་ཡིན་པའི་ཕྱིར།  ཕྱིས་ཀྱི་དབུ་མ་པར་རློམ་པ་དག་ཟླ་བ་གཉིས་སྣང་གི་དབང་ཤེས་སོགས་ཐལ་འགྱུར་བའི་ལུགས་ལ་ཚད་མ་ཡིན་པར་ནན་གྱིས་བསྒྲུབ་པ་ནི་རང་ཉིད་རྡོས་
བཅས་ཀྱི་དངོས་པོ་གཅིག་ལ་རིགས་དྲུག་གི་མིག་ཤེས་དྲུག་ཚད་མར་ཁས་བླངས་པའི་གྲུབ་མཐའ་ངན་པའི་འབྲས་བུ་ཡིན་གྱི་ཐལ་འགྱུར་བའི་གཞུང་ལུགས་ཚད་ལྡན་དང་འགལ་ཏེ།  མཐོང་བ་བརྫུན་པ་ལ་གཉིས་སུ་ཕྱེ་བའི་དབང་པོ་སྐྱོན་ལྡན་གྱི་ཤེས་པ་

རྣམས་འཇིག་རྟེན་ཉིད་ལ་ལྟོས་ནས་ཀྱང་ལོག་ཤེས་ཡིན་པར་གསུངས་པའི་ཕྱིར་རོ། །དོན་དམ་སྒྲུབ་བྱེད་ཀྱི་ཚད་མ་བཞི་ལ་མངོན་སུམ་ནི་འཕགས་པ་གསུམ་གྱི་མཉམ་གཞག་སྟེ།  གཉིས་སྣང་ནུབ་པའི་ཚུལ་གྱིས་དོན་དམ་བདེན་པ་མཐོང་བའི་རྣལ་འབྱོར་
མངོན་སུམ་ཡིན་པའི་ཕྱིར་རོ། །སྔ་རབས་པ་དག་འདི་ཚུར་མཐོང་གི་མངོན་སུམ་ཚད་མ་སྣང་བ་ལ་ཆད་མཐའ་བཀག་པའི་ཆ་ནས་དོན་དམ་སྒྲུབ་བྱེད་ཀྱི་ཚད་མར་འདོད་པ་ནི།  གལ་ཏེ་འཇིག་རྟེན་ཚད་མ་ཡིན་ན་ནི། །ཞེས་སོགས་ཀྱི་གནོད་པ་འབབ་ཉེན་
ཡོད་དོ། །རྗེས་སུ་དཔག་པའི་ཚད་མ་ནི་ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ཞེས་གསུངས་པས་སྟོང་ཉིད་བསྒྲུབ་པའི་སྐབས་སུའང་སྦྱར་བ་ཚིག་གསལ་ལས་གསུངས་པ་ལྟར་ཏེ།  རྟགས་དང་། 
རིགས་པ་དང་།  འཐད་པ་རྣམས་རྣམ་གྲངས་ཡིན་པས་འདི་ལ་བཞི་སྟེ།  གཞན་ལ་གྲགས་ཀྱི་རྗེས་དཔག །འགལ་བ་བརྗོད་པའི་ཐལ་འགྱུར།  རྒྱུ་མཚན་མཚུངས་པའི་མགོ་སྙོམས།  སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། །དང་པོ་གཉིས་
ལ་སྔ་རབས་པ་དག །ཕྱོགས་ཆོས་ཁྱབ་པ་ཕ་རོལ་ལ་གྲུབ་པའི་རྟགས་ཀྱིས་ཕ་རོལ་གྱི་ངོར།  མཐའ་གཅིག་ཏུ་ངེས་པའི་དམ་བཅའ་བསྒྲུབ་པ་གཞན་ལ་གྲགས་དང་།  ཕྱོགས་ཆོས་ཁྱབ་པ་བསལ་བ་གསུམ་ཀ་ཕ་རོལ་ལ་གྲུབ་པས་ཕ་རོལ་གྱི་ངོར་
བཟློག་པ་འཕངས་པ་འགལ་བ་བརྗོད་པའི་ཐལ་འགྱུར་ཡིན་ཞེས་བཞེད་པ་ནི་འཐད་པར་མ་གོ་སྟེ།  ཚིག་གསལ་ལས།  གཞན་ལ་གྲགས་ཀྱི་སྐབས་སུ་དངོས་པོ་བདག་གི་བདག་ཉིད་དུ་ཡོད་པ་གཏན་ཚིགས་དང་།  སྐྱེ་བ་དོན་མེད་པ་བསྒྲུབ་བྱའི་

ཆོས་སུ་གསུངས་ཤིང་།  འགལ་བ་བརྗོད་པའི་ཐལ་འགྱུར་ལའང་དེ་ཉིད་གཏན་ཚིགས་དང་།  ཐལ་ཆོས་གསུངས་པས་ཕ་རོལ་པོའི་ངོར་སྐྱེ་བ་དོན་ཡོད་གྲུབ་ན་གཞན་ལ་གྲགས་ཀྱིས་མཐའ་གཅིག་ཏུ་ངེས་པའི་བསྒྲུབ་བྱ་བསྒྲུབ་
པ་དང་འགལ་ཞིང་།  མ་གྲུབ་ན་འགལ་བ་བརྗོད་པས་བཟློག་པ་འཕངས་པ་དང་འགལ་བའི་ཕྱིར་དང་།  ལོག་རྟོག་བཟློག་ནས་བདག་སྐྱེ་མེད་པར་ངེས་པ་ལ་ནི་གཉིས་ཀའང་མཚུངས་པའི་ཕྱིར་རོ། །འོ་ན་ཅི་ལྟར་ཞེ་ན་འགལ་བ་བརྗོད་པའི་ཐལ་འགྱུར་
ཙམ་གྱིས་ཕ་རོལ་པོའི་ལོག་རྟོག་བཟློག་ནུས་ན་འགལ་བ་བརྗོད་པའི་ཐལ་འགྱུར་དང་།  ཐལ་འགྱུར་གྱི་སྦྱོར་ངག་དེ་ཉིད་ལ་གཏམ་རྒྱུད་སྣ་ཚོགས་པའི་ངག་ཡན་ལག་ལྔ་པར་སྦྱོར་བའི་ཚེ་གཞན་ལ་གྲགས་ཀྱི་རྗེས་དཔག་ཡིན་པར་ཚིག་གསལ་ལས་
གསུངས་ཏེ།  སྔར་བདག་སྐྱེ་འགོག་པའི་སྐབས་སུ་བཤད་ཟིན་ཏོ། །རྒྱུ་མཚན་མཚུངས་པའི་མགོ་སྙོམས་ནི་རྒྱུ་མཚན་མཚུངས་ཀྱང་རྒྱུ་མཚན་ཅན་མི་མཚུངས་པར་འདོད་པ་ལ་རྒྱུ་མཚན་ཅན་ཡང་མཚུངས་པར་མགོ་བསྒྲེ་བ་སྟེ།  འདི་ལ་གཙང་
ནག་པས་རྟོག་གེའི་མགོ་སྙོམས་དང་།  ཐོད་རྒལ་གྱི་མགོ་སྙོམས་དང་།  སྤྱི་ལྡོག་གཅིག་པ་ཡིན་པས་དགག་པ་དང་གསུམ་ལས།  དང་པོ་ནི།  ཐ་སྙད་ཀྱི་རྒྱུ་མཚན་ཡོད་པར་མཚུངས་པས་དགག་པ་སྟེ།  མུ་སྟེགས་པ་དག །དོན་དང་ཤེས་པ་ལ་
རྟག་མི་རྟག་དང་།  རྒྱུ་ཡོད་མེད་ཀྱི་ཁྱད་པར་ཁས་ལེན་པ་ལ་གནས་སྐབས་རེས་འགའ་བ་དང་།  རྒྱུན་བརྟན་པས་རྒྱུ་མཚན་གསུམ་མཚུངས་པས་དགག་པ་དང་།  ཉན་ཐོས་པ་དག་རྡུལ་དང་སྐད་ཅིག་བདེན།  རགས་པ་དང་།  རྒྱུན་མི་བདེན་པར་

རྟོགས་པ་ལ་འགལ་བའི་ཆོས་ལྡན་དུ་མཚུངས་པས་དགག་པ་དང་།  སེམས་ཙམ་པ་དོན་ཀུན་བརྟགས་དང་།  ཤེས་པ་གཞན་དབང་དུ་རྟོག་པ་ལ་ཇི་ལྟར་སྣང་བའི་དོན་བྱེད་ཅིང་བརྟགས་ན་མི་རྙེད་པར་མཚུངས་པས་དགག་པའོ། །གཉིས་
པ་ནི་ཡང་དག་པའི་རྒྱུན་མེད་པར་མཚུངས་པས་དགག་པ་སྟེ།              གཅིག་ལ་བྱ་བྱེད་མི་རུང་བར་འགལ་བ་ལས་ཤེས་པའི་རང་རིག་པས་རང་མི་སྐྱེད་པ་དང་།                མར་མེའི་རང་གསལ་བས་རང་མི་བསྲེག་པ་དང་། 
མུན་པས་གཞན་སྒྲིབ་པས་རང་མི་སྒྲིབ་པར་ངེས་པ་དང་།  འབྱུང་བར་འདྲ་བ་ལས་འབྱུང་བའི་ནུས་པ་སོ་སོར་ངེས་པ་དང་།  དབང་པོར་འདྲ་བ་ལས་དབང་པོའི་ནུས་པ་སོ་སོར་ངེས་པ་དང་།  འབྲས་བུ་རྣམས་རྒྱུ་ལ་མེད་པར་འདྲ་བ་ལས་སྐྱེ་བ་དང་མི་སྐྱེ་བ་སོ་
སོར་ངེས་པར་འདོད་པ་རྣམས་ལ་དེ་དག་གི་རྒྱུ་མཚན་བརྟགས་ནས་དགག་པ་སྟེ།  ཐ་མ་འདི་ལ་མཐོང་བ་ཉིད་ཀྱི་རྒྱུ་མཚན་བརྟགས་པ་དང་།  ཡང་དག་པར་མཐོང་བར་མ་གྲུབ་པ་དང་།  འཁྲུལ་ངོར་མཐོང་ཡང་དེར་ངེས་པའི་རྒྱུ་མ་མཐོང་བས་དེ་ལྟར་མཐོང་
ཞེས་པའི་ལན་དགག་པ་དང་།  མཐོང་མ་མཐོང་གི་རྒྱུ་མཚན་བརྟགས་པས་ཆོས་ཉིད་ཡིན་ཞེས་པའི་ལན་དགག་པ་དང་།  མེ་སོལ་ལྟ་བུ་གཞན་ལ་འབྲས་བུ་མྱུ་གུ་མ་མཐོང་བས་ནུས་པ་མི་ཁེགས་པས་ནུས་པ་ཡོད་མེད་ཀྱི་ལན་དགག་པ་སྟེ།  དེ་དག་ཀྱང་
སློབ་དཔོན་གྱི་གཞུང་ལས་འབྱུང་བ་ཡིན་ནོ། །གསུམ་པ་ནི།  རྟོག་གེ་པ་དག་གིས་རྟགས་མི་འཁྲུལ་བའི་རྒྱུ་སྤྱི་ལྡོག་གཅིག་པའི་ཁྱབ་པ་འདོད་པ་ལ་མཐུན་ཕྱོགས་ལ་ལྡན་པ་དང་།  མི་མཐུན་ཕྱོགས་ལ་བྲལ་བར་མཐོང་བའི་རྟགས།  ལྡོག་པ་གཅིག་པའི་

གཉའ་ཤིང་གིས་མནན་པ་སྟེ།  ཇི་སྐད་དུ་གཞན་ཉིད་ཅེས་པའི།  གཏན་ཚིགས་འདིས་ནི་ཁྱད་པར་དག་ཀྱང་འཇོམས། །ཞེས་གསུངས་པ་ལྟར་རོ་ཞེས་བཞེད་དོ། །སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ནི་རྒོལ་
བས་བསྒྲུབ་བྱ་བསྒྲུབ་པ་ལ་བདེན་པའི་ཆོས་འགའ་ཞིག་བཀོད་ན་ཕྱོགས་ཆོས་མི་འགྲུབ་པ་དང་།  སྣང་བའི་ཆོས་འགའ་ཞིག་བཀོད་ན་ཁྱབ་པ་མི་འགྲུབ་པ་དང་།  གཉིས་ཀ་ལ་ཚད་མས་གྲུབ་པའི་དཔེ་བསྟན་པར་མི་ནུས་པ་སྟེ།  ཇི་སྐད་དུ།  སྟོང་པ་ཉིད་ཀྱིས་
བརྩད་བྱས་ཚེ། །ཞེས་སོགས་གསུངས་པ་ལྟར་རོ། །དེ་བཞིན་དུ་སུན་འབྱིན་བསྒྲུབ་བྱ་དང་མཚུངས་པ་ནི་དབུ་མ་པས་ཕུང་པོ་རང་བཞིན་མེད་པ་ཡིན་ཏེ།  རྟེན་ནས་འབྱུང་བ་ཡིན་པའི་ཕྱིར་ཞེས་བཤད་པ་ལ་གཏན་ཚིགས་དེ་ཤེས་པའི་སྐད་ཅིག་མས་དངོས་སུ་མ་
ངེས་པའི་སུན་འབྱིན་ཉིད་ཀྱང་བསྒྲུབ་བྱ་དང་མཚུངས་པར་མ་གྲུབ་པའོ། །ལུང་ཚད་མ་ནི་ངེས་དོན་སྟོང་ཉིད་སྟོན་པའི་ལུང་ལ་བརྟེན་ནས་བརྗོད་བྱ་ངེས་པ་སྟེ།  དབང་རྣོན་ཆོས་ཀྱི་རྗེས་འབྲང་གི་ལྟ་བ་ལྟ་བུའོ། །དཔེ་ཉེར་འཇལ་གྱི་ཚད་མ་ནི་སྒྱུ་མ་དང་སྨིག་
རྒྱུ་སོགས་དཔེར་བྱས་ནས་སྣང་བའི་དངོས་པོ་ཐམས་ཅད་ཀྱང་སྣང་བ་ལྟར་མི་བདེན་པར་རྟོགས་པ་སྟེ།  དེ་ལྟར་ཚད་མ་བཞི་ལས་དང་པོ་ནི་མཐོང་བ་ཡང་དག་པ་དངོས་ཡིན་ལ་ཕྱི་མ་གསུམ་ནི།  དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་དང་།  སངས་
རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་པའི་སྐབས་ནས་བསྟན་པའི་བསྟན་པ་དོན་དམ་རྟོགས་པའི་བློ་ཡིན་པས་དེར་བསྡུ་བའོ། །རིགས་ངོར་ཆོས་ཅན་དང་མཐུན་དཔེ་མ་གྲུབ་པས་རང་རྒྱུད་ཀྱི་གཏན་ཚིགས་མེད་ཅེས་པ་

འདི་ལའང་ཐོག་མར་དཔྱད་གཞི་འཛིན་པའི་ཐ་སྙད་པའི་ཚད་མ་དང་།  བར་དུ་དེ་ལ་དཔྱོད་པར་བྱེད་པའི་ཚེ་སྔ་རྒོལ་གྱི་ཚད་མ་དང་།  ཐ་མར་དཔྱད་པ་རྫོགས་ནས་ཕྱིར་རྒོལ་གྱི་རྒྱུད་ལ་ཚད་མ་སྐྱེས་པའི་སྐབས་དང་གསུམ་ལས།  དང་པོའི་ཚེ་སྔ་རྒོལ་གྱིས་ཀྱང་
ཆོས་ཅན་ཁས་ལེན་ཏེ།  ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །ཞེས་གསུངས་པའི་དོན་ནོ། །གཉིས་པའི་ཚེ་སྔར་རྒོལ་དབུ་མའི་ལྟ་བ་ལ་ཞུགས་ཟིན་པས་དེ་དག་ཁས་མི་ལེན་ཡང་ཕྱིར་རྒོལ་གྱིས་ཁས་ལེན་ཏེ།  རྒྱུ་མཚན་
སྔ་མ་ལྟར་རོ། །གསུམ་པའི་ཚེ་ཕྱིར་རྒོལ་གྱི་ངོར་ཡང་དེ་དག་ཁས་མི་ལེན་ཏེ།  སྔར་རྒོལ་དང་ཁྱད་པར་མེད་པའི་ཕྱིར་རོ། །ལུགས་འདི་ལ་འདི་ཤིན་དུ་གནད་དུ་ཆེའོ། །བཞི་པ་བསྒྲུབ་བྱའི་སྒོ་ནས་བདག་མེད་གཉིས་སྒྲུབ་བྱེད་ཀྱི་རིགས་པ་ལ་ལྔ་སྟེ།  ལུང་
གི་སྒོ་ནས་ཐུན་མོང་དུ་བཤད།  དགག་བྱའི་བདག་གཉིས་པོ་ངོས་གཟུང་།  འགོག་བྱེད་ཀྱི་རིགས་པའི་རྣམ་གྲངས་བཤད།  རིགས་པའི་གཙོ་བོ་གཉིས་སོ་སོར་བཤད།  རིགས་པ་ཕན་ཚུན་མཚོན་པའི་ཚུལ་བཤད་པའོ། །དང་པོ་ནི།  བཅོམ་ལྡན་འདས་
ཉིད་ཀྱི་ལུང་ལས་ཀྱང་།  དགག་གཞི་གང་ཟག་དང་ཆོས་ངོས་གཟུང་བ།  དགག་བྱའི་བདག་ངོས་གཟུང་བ།  དེ་མེད་པའི་རིགས་པ།  བདག་མེད་རྟོགས་ནས་བསྒོམས་པའི་ཕན་ཡོན་རྣམས་གསལ་བར་གསུངས་ཏེ།  རྒྱལ་པོ་འཆར་བྱེད་ལ་གདམས་
པའི་མདོ་ལས།  གང་ཟག་བདག་མེད་རྒྱལ་པོ་ཉན་པར་གྱིས། །གང་ཟག་ལྔ་ཕུང་རྒྱུན་ཡིན་ཅི་ཕྱིར་ན། །རྒྱུ་ནི་ལས་དང་ཉོན་མོངས་པས་གང་ནས། །འབྲས་བུ་ཕུང་པོ་ཟག་སྟེ་དེ་ཡི་བདག །བདག་ནི་སེམས་ཅན་སོ་སོའི་ལུས་འདི་ལ། །ང་དང་བདག་

ཏུ་བཟུང་ནས་ཆགས་གྱུར་ཏེ། །བདག་ནི་ན་དང་ཤི་བཀྲེས་གྲང་གིས་དོགས། །བསྟོད་ན་དགའ་ཞིང་སྨད་ན་མི་དགའ་སྟེ། །དེ་ལ་དམིགས་ནས་མུ་སྟེགས་ལྟ་རྣམས་འཇུག །ངའམ་བདག་དེ་ཡོད་པ་མ་ཡིན་ཏེ། །ཕུང་
པོ་འདི་ལ་བརྟགས་ནས་འཁྲུལ་པ་ཡིན། །མིང་ནི་བདག་མ་ཡིན་ཏེ་བཏགས་པ་ཙམ། །ལུས་ཀྱང་བདག་མ་ཡིན་ཏེ་ཤ་རུས་རྣམས། །འབྱུང་ཆེན་འདུས་པ་ཕྱི་རོལ་རྩིག་པ་འདྲ། །སེམས་ཀྱང་བདག་མ་ཡིན་ཏེ་དངོས་པོར་མེད། །ཆོས་ལ་བདག་མེད་
རྒྱལ་པོ་ཉན་པར་གྱིས། །ཆོས་ནི་གཟུགས་སོགས་དངོས་པོ་ཐམས་ཅད་ཡིན། །བྱེད་པ་མེད་ལ་མཚན་ཉིད་འཛིན་ཕྱིར་རོ། །དེ་ལ་ལོག་རྟོག་མཚན་མར་བཅས་པ་དང་། །ལྟ་མི་མཐུན་པ་ཡིན་ཏེ་དེ་མེད་དོ། །དངོས་འདི་སྤངས་ནས་སྟོང་ཉིད་མི་བཙལ་ཏེ། །
སྣང་བ་ཉིད་ན་སྟོང་པ་ཉིད་ཡིན་ཕྱིར། །གཞིག་བཅོམ་མི་རྟག་ཙམ་ལ་སྟོང་མི་གདགས། །སྣང་ལ་རང་བཞིན་མེད་པར་ཅིས་མངོན་ན། །ཡོད་མེད་དབུས་དང་གསུམ་དུ་མི་གནས་ཏེ། །ཡོད་པར་གྲགས་པ་འཁོར་བ་མྱ་ངན་འདས། །འཁོར་བའི་རང་བཞིན་
ཡུལ་སེམས་རྣམ་གཉིས་ཏེ། །ཡུལ་འདི་དངོས་པོ་མེད་པ་འདི་ལྟར་བརྟག །རང་སྣང་རྡུལ་གཞིག་རྡུལ་ཡང་ཆས་གཞིག་མེད། །དངོས་སྣང་ཐམས་ཅད་སེམས་ཡིན་རྨི་ལམ་བཞིན། །སེམས་ཀྱང་ཁ་དོག་དབྱིབས་སོགས་རྣམས་དང་བྲལ། །དེས་ན་
འཁོར་བ་སྟོང་ཞིང་བདག་མེད་དོ། །འཁོར་བ་མེད་པས་མྱ་ངན་འདས་པའང་མེད། །ཡོད་པ་མ་གྲུབ་པས་ན་མེད་པའང་མེད། །མཐའ་གཉིས་མེད་ཕྱིར་དབུས་ཀྱང་མེད་པ་ཡིན། །དེ་ལྟར་རྒྱལ་པོ་བདག་མེད་བསྒོམ་བྱས་ན། །བདག་འཛིན་འཁོར་བ་རྩད་

ནས་ཆོད་པར་འགྱུར། །ཞེས་དེ་ལྟར་གསལ་བར་གསུངས་སོ། །གཉིས་པ་ལ་གསུམ་སྟེ།  དགག་བྱ་མེད་པར་རྟོག་པ་དགག་པ་དང་།  ཡོད་པའི་དགག་བྱའི་རྣམ་གྲངས་བསྟན་པ་དང་།  སྐབས་ཀྱི་དགག་བྱ་བདག་གཉིས་ངོས་གཟུང་བའོ། །དང་པོ་ནི། 
ཁ་ཅིག་རྩོད་ཟློག་ལས།  དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ།  ཞེས་གསུངས་པས་ན།  དབུ་མ་པ་ལ་དགག་བྱ་ཅི་ཡང་ཡོད་པ་མ་ཡིན་ཏེ།  ཡོད་ན་དགག་མི་ནུས་པའི་ཕྱིར་ཞེས་སྨྲའོ། །དེ་ནི་མི་རིགས་ཏེ།  ལུང་གི་དགོངས་
པ་ནི།  རིགས་ངོར་དགོངས་པ་ཡིན་ལ།  ཐ་སྙད་དུ་དགག་བྱ་དང་།  འགོག་བྱེད་གཉིས་ཀ་སྒྱུ་མ་ཙམ་དུ་ཁས་ལེན་དགོས་ཏེ།  ལུང་དེ་ཉིད་ལས།  ཇི་ལྟར་སྤྲུལ་པས་སྤྲུལ་པ་དང་། །སྒྱུ་མའི་སྐྱེས་བུས་སྒྱུ་མ་ལ། །དགག་པར་བྱེད་པ་ཅི་འདྲ་བ། །
དགག་པ་དེ་ཡང་དེ་འདྲར་འདོད། །ཅེས་གསུངས་པས་སོ། །དེས་ན་ལམ་གྱི་དགག་བྱ་ནི་བདེན་དངོས་སུ་ཞེན་པའམ།  མཐའ་བཞིར་ཞེན་པའི་བློ་ཡིན་ཞིང་།  རིགས་པའི་དགག་བྱ་ནི་གང་ལ་བདེན་འཛིན་ཞུགས་པའི་གཞི་ཐམས་ཅད་ཡིན་པས་
དེ་དག་ཐ་སྙད་དུ་ཡོད་དེ།  བུམ་པ་ལ་བདེན་འཛིན་ཞུགས་པ་ན་བུམ་པ་ཉིད་རང་གི་ཡན་ལག་རྣམས་ལ་རྣམ་པ་བདུན་གྱིས་བཙལ་ནས་དགག་དགོས་པ་བཞིན་ནོ། །བདེན་འཛིན་གྱི་འཛིན་སྟངས་ཀྱི་གཟུང་བྱ་བདེན་པར་གྲུབ་པ་ནི་ཐ་སྙད་དུའང་དགག་བྱ་ཡིན་
ཏེ།  ཇི་སྐད་དུ།  སྟོང་ཉིད་བག་ཆགས་གོམས་པས་ནི། །དངོས་པོའི་བག་ཆགས་སྤོང་འགྱུར་ཞིང་། །ཅི་ཡང་མེད་ཅེས་གོམས་པས་ནི། །དེ་ཡང་ཕྱི་ནས་སྤོང་བར་འགྱུར། །ཞེས་དང་།  རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་དགག་པར་བྱ། །

ཞེས་གསུངས་པ་ལྟར་རོ། །གཉིས་པ་ལ་ལམ་གྱི་དགག་བྱ་དང་།  རིགས་པའི་དགག་བྱ་གཉིས་ལས།  དང་པོ་ནི།  གང་དུ་བཟུང་བས་འཛིན་པ་པོ་འཁོར་བར་འཆིང་བའི་རྒྱུ་ཡོད་མེད་དུ་འཛིན་པའི་འཁྲུལ་པ་མཐའ་དག་ཡིན་ཏེ།
འཁོར་བའི་ཉེས་པ་བསྐྱེད་པས་དགག་དགོས་པ་དང་།  ཞེན་ཡུལ་ལ་ཚད་མས་གནོད་པས་དགག་ནུས་པ་དང་། །དེ་ཕྱིར་ཡོད་དང་མེད་པ་ལ། །མཁས་པས་གནས་པར་མི་བྱའོ། །ཞེས་དགག་པར་གསུངས་པའི་ཕྱིར་རོ། །གཉིས་པ་ལ་
གཉིས་ཏེ།  རྒྱུ་ཞེན་ཡུལ་ལ་འཁྲུལ་པའི་རྟོག་པ་ལོག་ཤེས་དང་།  སྣང་ཡུལ་ལ་འཁྲུལ་པའི་རྟོག་མེད་ལོག་ཤེས་སོ། །དང་པོ་ནི།  རྒྱུའི་དུས་ན་ལྟ་བ་རྟོགས་པས་དང་།  གཉིས་པ་ནི།  འབྲས་བུའི་དུས་ན་གཉེན་པོ་གོམས་པས་སྤང་བྱ་ཡིན་པ་ལས་
འདིར་རེ་ཞིག་དང་པོའོ། །དེ་འགོག་པ་ལའང་དེ་ལྟ་བུའི་རྟོག་པ་དེས་ཅི་ལྟར་བརྟག་པའི་ཡུལ་མཐའ་གཉིས་བཀག་པའི་སྒོ་ནས་དེར་འཛིན་གྱི་ལོག་རྟོག་སེལ་བ་ཡིན་ཏེ།  འཇིག་རྟེན་རྣམ་པར་རྟོག་ལས་བྱུང་། །རྣམ་རྟོག་སེམས་ལས་བྱུང་གྱུར་ཅིང་། །
གང་ཕྱིར་ཡུལ་ལས་སེམས་བྱུང་བ། །དེ་ཕྱིར་ཡུལ་ལ་རྣམ་པར་དཔྱོད། །ཅེས་དང་།  འདི་ཡུལ་སུན་དབྱུང་མེད་པར་ནི། །དེ་སྤོང་བར་ནི་ནུས་མ་ཡིན། །ཞེས་དང་།  ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་འགག་པར་འགྱུར། །
ཞེས་པའི་ཚུལ་གྱིས་དགག་དགོས་པ་དང་།  ནུས་པ་དང་།  དགག་པར་གསུངས་པའི་ཕྱིར་རོ། །དགག་བྱའི་མཐའ་དེའང་དབུ་མའི་གཞུང་ལུགས་རྣམས་ལས།  གཅིག་ཏུ་བསྡུ་བ་དང་།  གཉིས་སུ་བསྟན་པ་དང་།  གསུམ་དུ་རྣམ་པར་

གཞག་པ་དང་།  བཞིར་ཕྱེ་བ་དང་བཞི་ལས་དང་པོ་ནི།  རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་དགག་པར་བྱ། །ཞེས་རྟོག་པས་གང་དུ་ཞེན་པའི་ཡུལ་གཅིག་ཏུ་བསྡུས་པ་སྟེ།  མཐར་འཛིན་ཐམས་ཅད་འདིར་འདུས་པའོ། །ཡང་
འདིར་ནི་སྡུག་བསྔལ་རྒྱུར་གྱུར་པ། །བདེན་པར་ཞེན་པ་བཟློག་བྱ་ཡིན། །ཞེས་བདེན་འཛིན་གཅིག་ཏུ་བསྡུས་པའང་ཡོད་དེ།  སྲིད་པའི་རྩ་བ་ལ་དགོངས་སོ། །གཉིས་པ་ནི།  རིན་ཆེན་ཕྲེང་བར།  མེད་པ་པ་ནི་ངན་འགྲོར་འགྲོ།  ཡོད་པ་པ་ནི་
བདེ་འགྲོར་འགྲོ།  ཡང་དག་ཇི་བཞིན་ཡོངས་ཤེས་པས། །གཉིས་ལ་མི་བརྟེན་ཐར་པ་ལགས། །ཞེས་དང་།  རྩ་བ་ལས།  ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །ཞེས་མེད་མཐའ་དང་ཡོད་མཐའ་གཉིས་སུ་བསྡུས་
པའང་ཡོད་དེ།  འདི་ནི་ཐེག་པ་གསུམ་གྱི་ཐུན་མོང་གི་དགག་བྱ་ལ་དགོངས་ནས་ཐ་སྙད་དུ་མེད་པ་སྐུར་འདེབས་ཀྱི་མཐའ་དང་།  དོན་དམ་དུ་ཡོད་པ་སྒྲོ་འདོགས་ཀྱི་མཐའ་གཉིས་སུ་བསྡུས་པའོ། །ཡང་ཆོས་དབྱིངས་བསྟོད་པར།  བདག་མེད་
རྣམ་པ་གཉིས་མཐོང་ན། །སྲིད་པའི་ས་བོན་འགག་པར་འགྱུར། །ཞེས་དང་།  འཇུག་པར།  བདག་མེད་འདི་ནི་འགྲོ་བ་རྣམ་དགྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། །ཞེས་ཆོས་དང་གང་ཟག་གི་བདག་གཉིས་སུ་བསྡུས་
པའང་ཡོད་དེ།  འདི་ནི་སྔར་སྲིད་པའི་རྒྱུ་དགག་བྱར་གསུངས་པ་དང་དོན་གཅིག་གོ།  གསུམ་པ་ལ།  བསོད་ནམས་མིན་པ་དང་པོར་བཟློག །བར་དུ་བདག་ནི་བཟློག་པ་དང་། །ཕྱི་ནས་ལྟ་བ་ཀུན་བཟློག་པ། །ཞེས་གསུངས་པ་ལྟར།  བསོད་

ནམས་མ་ཡིན་པའི་རྒྱུ་ལས་འབྲས་མེད་པར་ལྟ་བའི་ཆད་ལྟའི་ཡུལ་དང་།  སྲིད་པའི་རྩ་བ་བདག་འཛིན་གཉིས་ཀྱི་ཡུལ་བདག་གཉིས་དང་།  ཐམས་ཅད་མཁྱེན་པའི་གེགས་མཚན་འཛིན་གྱི་ཡུལ་སྤྲོས་པ་ཙམ་དང་གསུམ་
དུ་ཕྱེ་བའང་ཡོད་དེ།  དང་པོ་གཉིས་ཐེག་པ་གསུམ་ཆར་གྱི་ཐུན་མོང་གི་དགག་བྱ་དང་།  ཕྱི་མ་ཐེག་ཆེན་ཐུན་མོང་མ་ཡིན་པའི་དགག་བྱ་ཡིན་པས་དགག་བྱ་ཐམས་ཅད་འདིར་འདུས་པའོ། །ཡང་བྱང་ཆུབ་སེམས་འགྲེལ་ལས།  སངས་རྒྱས་
རྣམས་ཀྱི་བྱང་ཆུབ་སེམས། །བདག་དང་ཕུང་སོགས་རྣམ་རིག་གི།  རྟོག་པ་རྣམས་ཀྱིས་མ་སྒྲིབས་པ། །རྟག་ཏུ་སྟོང་ཉིད་མཚན་ཉིད་ཅན། །ཞེས་མུ་སྟེགས་པས་བརྟགས་པའི་བདག་གི་དངོས་པོ་དང་།  ཉན་ཐོས་སྡེ་གཉིས་ཀྱིས་བརྟགས་པའི་ཕུང་
ཁམས་སྐྱེ་མཆེད་ཀྱི་དངོས་པོ་དང་།  རྣམ་རིག་པས་བརྟགས་པའི་གཉིས་མེད་ཀྱི་རྣམ་པར་ཤེས་པའི་དངོས་པོ་གསུམ་དུ་བཞག་པའང་ཡོད་དེ།  འདི་ནི་ཕྱི་ནང་གི་དངོས་པོར་སྨྲ་བ་རྣམས་ཀྱིས་བརྟགས་པའི་ཀུན་བརྟགས་ཀྱི་མཐའ་ལ་དགོངས་པའོ། །བཞི་
པ་ནི་ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པས། །མཐའ་བཞི་ལས་གྲོལ་དབུ་མ་པ། །མཁས་པ་རྣམས་ཀྱི་དེ་ཁོ་ན། །ཞེས་སོགས་མཐའ་བཞིའི་སྤྲོས་བྲལ་བསྟན་པའི་རིགས་པ་རྣམས་ཀྱི་དགག་བྱ་མཐའ་བཞིར་
ཕྱེ་བ་སྟེ།  འདི་ནི་ཐེག་ཆེན་གྱི་བྱང་ཆུབ་ཐོབ་པ་ལ་སྤྲོས་པ་མཐའ་དག་དགག་དགོས་པ་ལ་དགོངས་སོ། །དེ་ལྟར་གཞུང་ལས་རྣམ་གཞག་དུ་མ་ཡོད་ཀྱང་བསྡུ་ན།  མེད་པ་སྐུར་འདེབས་ཀྱི་མཐའ་དང་།  ཡོད་པ་སྒྲོ་འདོགས་ཀྱི་མཐའ་དང་། 

 དགག་བྱ་བཀག་པའི་སྟོང་ཉིད་ལ་མངོན་པར་ཞེན་པའི་མཐའ་གསུམ་དུ་འདུས་པ་ལས།  དང་པོ་ནི།  མེད་པ་པ་ནི་ངན་འགྲོར་འགྲོ་ཞེས་པའི་ཚུལ་གྱིས་ཀུན་རྫོབ་རྟེན་འབྲེལ་ཅི་ལྟར་སྣང་བ་འདི་མེད་དོ་ཞེས་སྐུར་པ་འདེབས་པ་སྟེ།  མདོར་ན་མེད་པར་ལྟ་
བ་ཉིད། །ལས་ཀྱི་འབྲས་བུ་མེད་ཅེས་པ། །བསོད་ནམས་མ་ཡིན་ངན་སོང་བ། །དེ་ནི་ལོག་པར་ལྟ་ཞེས་བཤད་ཅེས་སོ། །དེ་ལ་གསུམ་ལས།  དང་པོ་ནི་ཚུ་རོལ་མཛེས་པ་བ་དག །ལྷ་དང་དམྱལ་བ་ལ་སོགས་པ་མ་མཐོང་པའི་འགྲོ་བ་རྣམས་
མེད་ཅེས་འགྲོ་བ་འགའ་ཞིག་གི་ངོ་བོ་ཉིད་ལ་སྐུར་བ་དང་།  གཉིས་པ་ནི།  འགྲོ་བ་རྣམས་ནི་འཇིག་རྟེན་འདིའི་འབྱུང་བའི་རྐྱེན་ཙམ་ཞིག་ཚོགས་པའམ།  རྒྱུ་མེད་པ་ལས་གློ་བུར་དུ་འབྱུང་བའོ། །ཞེས་རྒྱུ་ལ་སྐུར་པ་དང་།  གསུམ་པ་ནི།  ལེགས་
པར་སྤྱད་པ་དང་ཉེས་པར་སྤྱད་པའི་ལམ་བདག་མེད་གཉིས་བསྒོམས་པས་འབྲས་བུ་ཅིའང་མི་འབྱུང་ངོ་ཞེས་འབྲས་བུ་ལ་སྐུར་བ་གསུམ་ཡིན་ལ།  འདི་དག་གི་ཡུལ་ཅན་ལྟ་བ་ནི་ལམ་གྱི་དགག་བྱ་དང་།  དེ་ལའང་ཞེན་ཡུལ་དགག་དགོས་པས་ཡུལ་ནི་
རིགས་པའི་དགག་བྱ་སྟེ།  འོག་མ་རྣམས་ལའང་དེ་བཞིན་ནོ། །དེས་ན་དེ་ལྟ་བུའི་ངོ་བོ་རྒྱུ་འབྲས་ཐ་སྙད་དུའང་མེད་པ་ནི་འདིར་དགག་བྱ་ཡིན་ཏེ།  བདེ་བར་གཤེགས་པའི་གསུང་རབ་དང་འགལ་ཞིང་།  བདེ་ལེགས་དང་མི་མཐུན་པས་དགག་
དགོས་པ་དང་།  འཇིག་རྟེན་པའི་ཚད་མས་ཁེགས་ཤིང་བཀག་པ་ལ་གནོད་པ་མེད་པས་དགག་ནུས་པ་དང་།  མེད་པ་པ་ནི་ངན་འགྲོར་འགྲོ་ཞེས་པའི་ཚུལ་གྱིས་དགག་པར་གསུངས་པའི་ཕྱིར་རོ། །གཉིས་པ་བདེན་དངོས་ཡོད་པ་སྒྲོ་འདོགས་ཀྱི་

མཐའ་ནི།  ཡོད་པ་པ་ནི་བདེ་འགྲོར་འགྲོ་ཞེས་པའི་ཚུལ་གྱིས་ཆོས་དང་གང་ཟག་ལ་སོགས་པ་རང་བཞིན་གྱིས་མེད་བཞིན་དུ་ཡོད་དོ་ཞེས་སྒྲོ་འདོགས་པས་ལས་འབྲས་ལ་བླང་དོར་བྱེད་པས་བདེ་འགྲོའི་རྒྱུ་ཙམ་དུ་འགྱུར་ཡང་
འཁོར་བར་འཕྱན་པར་འགྱུར་ཏེ།  མདོར་ན་ཡོད་པར་ལྟ་བ་ཉིད། །ལས་ཀྱི་འབྲས་བུ་ཡོད་ཅེས་པ། །བསོད་ནམས་བདེ་འགྲོ་རྒྱུ་མཐུན་པ། །ཡང་དག་ལྟ་བ་ཞེས་བཤད་དོ། །ཞེས་སོ། །དེ་ལ་གསུམ་སྟེ།  འདུས་མ་བྱས་རྟག་པ་གཅིག་
པུའི་དངོས་པོ་དང་།  འདུས་བྱས་མི་རྟག་པ་དུ་མའི་དངོས་པོ་དང་།  དེ་དག་གི་སྟོང་པའི་སྟོང་ཉིད་བདེན་པར་བརྟགས་པའོ། །དང་པོ་ནི།  ཕྱི་རོལ་པ་རྣམས་ཀྱིས་གང་ཟག་གི་བདག་ཅེས་བྱ་བ་ཕུང་པོ་ལས་དོན་གཞན་པ།  ཟ་བ་པོ་དང་།  རྟག་
དངོས་དང་།  བྱེད་པ་པོ་མ་ཡིན་པ་དང་།  ཡོན་ཏན་མེད་པ་དང་།  བྱ་བ་མེད་པ་སྟེ་ཁྱད་པར་ལྔ་ལྡན་དང་།  འགའ་ཞིག་བྱེད་པ་པོ་དང་བྱ་བ་ཡོད་པར་རྟོག་པ་དང་།  འགའ་ཞིག་ལུས་ཀྱི་ཚད་ཙམ་དུ་རྟོག་པ་སོགས་སོ། །གཉིས་པ་ནི་བྱེ་བྲག་ཏུ་སྨྲ་
བས།  ཤེས་བྱ་གཞི་ལྔ་བདེན་པར་བརྟགས་པ་དང་།  མདོ་སྡེ་པས།  དོན་ཤེས་གཉིས་བདེན་པར་བརྟགས་པ་དང་།  རྣམ་རིག་པས་གཉིས་མེད་ཀྱི་ཤེས་པ་བདེན་པར་བརྟགས་པ་ལ་སོགས་པའོ། །གསུམ་པ་ནི་དགག་བྱ་གཟུང་འཛིན་གཉིས་ཀྱི་སྟོང་
པའི་སྟོང་ཉིད་བདེན་པར་བརྟགས་པ་སྟེ།  འདིའང་རྣམ་རིག་པའི་ལྟ་བའི་ཁོངས་སུ་གཏོགས་སོ། །གསུམ་པ་སྟོང་ཉིད་ལ་མངོན་པར་ཞེན་པའི་མཐའ་ནི།  དབུ་མ་པར་རློམ་པ།  ཁ་ཅིག་དགག་བྱ་བདེན་པར་བཀག་ནས་བདེན་པས་སྟོང་པའི་སྟོང་

ཉིད་ཡུལ་གྱི་གནས་ལུགས་མཐར་ཐུག་ཡིན་པས་དེར་མངོན་པར་ཞེན་པ་འགོག་ཏུ་མི་རུང་ཞེས་པ་སྟེ་སྔར་བཤད་ཟིན་ཏོ། །དེ་དག་ལས་ཕྱི་རོལ་པ་འདོད་པའི་བདག་རྟག་པའི་དངོས་པོ་ནི་ཐ་སྙད་དུའང་དགག་པར་བྱ་བ་ཡིན་ལ་འདུས་བྱས་མི་རྟག་པ་དུ་མའི་
དངོས་པོ་དང་།  སྟོང་ཉིད་ཙམ་ནི་ཐ་སྙད་དུ་དགག་པར་བྱ་བ་མ་ཡིན་ཡང་དེ་དག་བདེན་པར་བརྟགས་པ་ནི་དགག་པར་བྱ་བ་ཡིན་ཏེ།  དེ་ལ་ཞེན་ནས་འཆིང་བར་འགྱུར་བས་དགག་དགོས་པ་དང་།  མཐར་ཐུག་དཔྱོད་པའི་རིགས་པས་གནོད་པས་དགག་ནུས་པ་དང་།  
འདིར་ནི་སྡུག་བསྔལ་རྒྱུ་གྱུར་པའི། །བདེན་པར་ཞེན་པ་བཟློག་བྱ་ཡིན། །ཞེས་དགག་པར་གསུངས་པའི་ཕྱིར་རོ། །གསུམ་པ་སྐབས་ཀྱི་དགག་བྱ་བདག་གཉིས་ངོས་གཟུང་བ་ལ་གསུམ་སྟེ།  ཁྱད་གཞི་དང་མ་སྦྱར་བའི་བདག་ཐ་སྙད་དུ་མེད་པ་དགག །ཁྱད་
གཞི་དང་སྦྱར་བའི་བདག་ཐ་སྙད་དུ་ཡོད་པ་དགག །ལྷན་སྐྱེས་དང་ཀུན་བརྟགས་ཀྱིས་གཟུང་ཚུལ་བསྟན་པའི་སྒོ་ནས་འཁྲུལ་མེད་ཀྱི་གནད་བཤད་པའོ། །དང་པོ་ནི།  ཁ་ཅིག་བདག་ཡོད་པར་འདོད་པ་ཕྱི་རོལ་པ་དང་།  བདག་མེད་པར་འདོད་པ་ནང་
པ་ཡིན་ཞེས་པའི་ཕལ་ཚིག་ཙམ་དང་།  བདག་མེད་རྟོགས་པའི་ཤེས་རབ་ཡུལ་གྱི་གནས་ཚུལ་ལ་ཞུགས་ཞེས་པའི་རིགས་པ་ལྟར་སྣང་ལ་བརྟེན་ནས་ཐ་སྙད་དུའང་བདག་མེད་ཅིང་གང་ཟག་ཡོད་ཅེས་སྨྲའོ། །འདི་ནི་མདོ་ལས།  ཇི་ལྟར་ཡན་ལག་
རྣམས་བརྟེན་ནས། །ཀུན་རྫོབ་ཤིང་རྟར་འདོགས་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་དང་།  རྒྱལ་པོ་ཆེན་པོ།  སྐྱེས་བུ་གང་ཟག་འདི་ནི་ཁམས་དྲུག་པ་ཅན་ནོ། །ཞེས་གསུངས་པའི་སེམས་

ཅན་དང་།  གང་ཟག་དང་སྐྱེས་བུ་རྣམས་འཇུག་པ་རྩ་འགྲེལ་དུ།  བདག་གི་མིང་གི་རྣམ་གྲངས་སུ་བྱས་ནས་ཤིང་རྟའི་ཡན་ལག་ལ་བརྟེན་ནས་ཤིང་རྟར་འདོགས་པ་དང་།  ཕུང་པོ་ལ་བརྟེན་ནས་བདག་ཏུ་འདོགས་པ་དང་།  ཁམས་དྲུག་ལ་བརྟེན་ནས་བདག་ཏུ་འདོགས་
པ་དཔེ་དོན་དུ་སྦྱར་བའི་བཤད་ཚུལ་ལ་བློ་ཁ་མ་ཕྱོགས་པར་རང་དགར་སྨྲས་པའོ། །གཞན་ཡང་བདག་དང་ཕུང་པོ་གཉིས་ཀྱིས་ཟླས་ཕྱེ་བའི་བདག་དེ་གང་ཟག་ལ་འཇོག་སྟེ།  ཕུང་པོ་ལ་བརྟེན་ནས་བཏགས་པ་དང་།  ཕུང་པོ་ཉེ་བར་ལེན་པ་པོ་ཡིན་
པར་གསུངས་པའི་ཕྱིར་ཏེ།  འཇུག་པར།  འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་དང་།  བདག་ཉིད་ལེགས་པར་སྡོམ་པ་དང་ཞེས་པའི་འགྲེལ་པར།  དེ་ལ་བདག་ཏུ་ང་རྒྱལ་བ་འདི་ལ་བཞག་ཅིང་བསྐྱེད་པས་བདག་ཉིད་དེ་ཕུང་པོ་ལ་
བརྟེན་ནས་བཏགས་པའི་གང་ཟག་ལ་བདག་ཅེས་བྱའོ། །ཞེས་དང་།  མེ་དང་ཤིང་གིས་བདག་དང་ནི། །ཞེས་པའི་འགྲེལ་པར་དེ་ལ་ཉེ་བར་བླང་བར་བྱ་བས་ན་ཉེ་བར་ལེན་པ་སྟེ།  ཉེ་བར་ལེན་པའི་ཕུང་པོ་ལྔའོ། །དེ་དག་ལ་ཉེ་བར་བརྟེན་ནས་བཏགས་
པ་ཉེ་བར་ལེན་པ་པོ། །འཛིན་པ་པོ། །སྒྲུབ་པ་པོ་གང་ཡིན་པ་དེ་ནི་བདག་ཏུ་འཛིན་པའི་ཡུལ་ཡིན་པའི་ཕྱིར་འདི་ལ་བདག་ཏུ་ང་རྒྱལ་བ་བཞག་ཅིང་བསྐྱེད་པས་ན་བདག་ཅེས་བྱའོ། །ཞེས་གསུངས་པས་སོ། །གཉིས་པ་ནི།  ཁ་ཅིག་གང་ཟག་དང་ཆོས་
ཐ་སྙད་དུ་ཡོད་པ་བཞིན་དུ།  གང་ཟག་གི་བདག་དང་ཆོས་ཀྱི་བདག་ཀྱང་ཐ་སྙད་དུ་ཡོད་དེ།  འཇུག་པར།  གང་ཟག་གི་བདག་མེད་སྒྲུབ་པའི་རིགས་པའི་གཙོ་བོ་གང་ཟག་ཉིད་ཕུང་པོ་ལ་རིགས་པ་རྣམ་བདུན་གྱིས་བཙལ་བའི་ཚེ་མི་རྙེད་པ་ལ་བྱས་པས་གང་

ཟག་དང་གང་ཟག་གི་བདག་དོན་གཅིག་ཏུ་གྲུབ་པའི་ཕྱིར་ཞེས་སྨྲའོ། །འདི་ནི་ཞིབ་མོའི་བློ་གྲོས་ཀྱིས་དབེན་པ་སྟེ།  རིགས་པ་དེས་གང་ཟག་ཕུང་པོ་ལ་རིགས་པ་བདུན་གྱིས་བཙལ་བའི་ཚེ་རྙེད་ན་དེ་དང་གང་ཟག་གི་བདག་དོན་གཅིག་ཡིན་པར་གྲུབ་ཀྱི་རྣམ་
བདུན་གྱིས་དཔྱད་པ་མ་བྱས་པར་བརྟེན་ནས་བཏགས་པའི་གང་ཟག་དང་།  གང་ཟག་གི་བདག་དོན་གཅིག་པར་མི་འགྲུབ་པའི་ཕྱིར་རོ། །གཞན་དུ་ན་ས་བོན་ལས་མྱུ་གུ་སྐྱེ་བ་དང་།  དོན་དམ་པར་ས་བོན་ལས་མྱུ་གུ་སྐྱེ་བ་གཉིས་དོན་གཅིག་ཡིན་པར་ཐལ། 
དོན་དམ་པར་ས་བོན་ལས་མྱུ་གུ་སྐྱེ་བ་མེད་པའི་དོན་ས་བོན་ལས་མྱུ་གུ་སྐྱེ་བ་ཉིད་མཐའ་བཞིར་དཔྱད་ན་མི་རྙེད་པ་ལ་བྱས་འདུག་པའི་ཕྱིར།  དེ་བཞིན་དུ་ཤིང་རྟ་དང་ཤིང་རྟ་དོན་དམ་པར་གྲུབ་པ་གཉིས་དོན་གཅིག་པར་ཐལ།  ཤིང་རྟ་དོན་དམ་པར་
མེད་པའི་དོན་ཤིང་རྟ་ཉིད་རང་གི་ཡན་ལག་ལ་རྣམ་པ་བདུན་གྱིས་བཙལ་ན་མི་རྙེད་པ་ལ་བྱས་འདུག་པའི་ཕྱིར་རོ། །ཞེས་སོགས་དབུ་མའི་རིགས་པ་ཐམས་ཅད་ལ་སྦྱར་བའོ། །དེས་ན་འདི་དག་ནི།  ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་
ངར་འཛིན་ཡོད། །ཅེས་པའི་ངར་འཛིན་ལྷན་སྐྱེས་ཀྱི་ཡུལ་ང་ཙམ་དེ་ཉིད་བདག་དང་།  གང་ཟག་ལ་སོགས་པའི་བྱེད་པའི་སྐྱེས་བུ་བཅུ་གཉིས་ཀྱི་མིང་གི་རྣམ་གྲངས་ཀྱིས་བསྟན་པས་གང་ཟག་ཙམ་ཡིན་ཅིང་དེ་ཉིད་བློ་དེས་ཡུལ་རང་གི་སྡོད་
ལུགས་ཀྱིས་ངོས་ནས་གྲུབ་པར་གཟུང་བའི་རྫས་ཡོད་ལ་གང་ཟག་གི་བདག་དང་།  དེ་བཞིན་དུ་ཆོས་དང་ཆོས་ཀྱི་བདག་གི་ཁྱད་པར་གསུངས་པའི་གནད་མ་རྟོགས་པར་རང་དགར་སྨྲས་པ་སྟེ།  སངས་རྒྱས་བསྐྱངས་ཀྱིས་ཆོས་ཐམས་ཅད་བདག་མེད་དོ། །

ཞེས་གསུངས་པ་ལ་བདག་མེད་པ་ཞེས་བྱ་བ་ནི་ངོ་བོ་ཉིད་མེད་པའི་དོན་ཏེ།  བདག་ཅེས་བྱ་བའི་སྒྲ་ནི་ངོ་བོ་ཉིད་ཀྱིས་ཚིག་ཡིན་པའི་ཕྱིར་རོ། །ཞེས་དང་།  བཞི་བརྒྱ་པའི་འགྲེལ་པ་ལས་ཀྱང་དེ་ལ་བདག་ཅེས་བྱ་བ་ནི་
གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ་དེ་མེད་པ་ནི་བདག་མེད་པའོ། །དེ་ནི་ཆོས་དང་གང་ཟག་གི་དབྱེ་བས་གཉིས་སུ་རྟོགས་ཏེ།  ཆོས་ཀྱི་བདག་མེད་པ་དང་།  གང་ཟག་གི་བདག་མེད་པ་དང་།  ཞེས་གསུངས་པས་
སོ། །དེས་ན་དེ་གཉིས་ཀྱི་ཚིག་ཟུར་གྱི་བདག་གཉིས་དང་།  ཆོས་ཀྱི་སྡོམ་བཞིའི་ནང་ནས་ཆོས་ཐམས་ཅད་བདག་མེད་ཅེས་པའི་ཚིག་ཟུར་གྱི་བདག་དོན་གཅིག་པས་ངོ་བོ་ཉིད་ཀྱིས་གྲུབ་པ་ལ་འཇོག་པ་དང་།  བདག་དང་ཕུང་པོ་ཞེས་བྱ་བའི་
བདག་ནི་ཁྱད་གཞི་གང་ཟག་ཙམ་ལ་འཇོག་པའི་གནད་དམ་པ་ཤེས་པར་གྱིས་ཤིག །གསུམ་པ་ནི་ལྷན་སྐྱེས་ཀྱིས་གཟུང་བའི་ཆོས་དང་གང་ཟག་གཉིས་དང་།  དེ་གཉིས་ཀྱི་བདག་གཉིས་ཀྱི་ཁྱད་པར་གང་སྙམ་ན།  ཐོག་མ་མེད་པ་ནས་ཕུང་པོ་
དམིགས་ཡུལ་དུ་བྱས་པའི་བློ་སྐད་ཅིག་རེ་རེས་གཞི་མེད་ལ་ངའོ་སྙམ་དུ་འཛིན་པའི་བློ་སྐད་ཅིག་རེ་རེ་སྐྱེས་པའི་དམིགས་ཡུལ་དུ་གྱུར་པའི་ཕུང་པོ་ཙམ་དང་།  ང་ཙམ་ནི་ཆོས་དང་གང་ཟག་ཡིན་པས་ཐ་སྙད་དུ་ཡོད་དེ།  ཉེ་བར་བླང་བྱ་དང་ལེན་
པ་པོ་དང་།  ཆ་ཤས་དང་ཆ་ཤས་ཅན་དང་།  ཡན་ལག་དང་ཡན་ལག་ཅན་ལ་སོགས་པའི་ཐ་སྙད་དུ་མས་གསུངས་ཤིང་དེ་དག་ཕན་ཚུན་ལྟོས་ནས་གྲུབ་པར་ཡང་གསུངས་པའི་ཕྱིར་རོ། །དེ་ལྟ་བུའི་ཆོས་དང་གང་ཟག་གཉིས་ཐ་སྙད་དུ་ཡོད་

པ་དགག་བྱ་མ་ཡིན་ཡང་རིགས་པས་དཔྱད་པའི་ཚེ་རང་གི་ཡན་ལག་རྣམས་ལ་ལྟོས་ནས་འགོག་པ་ནི་བདག་མེད་གཉིས་སྒྲུབ་པའི་རིགས་པ་དང་གནད་གཅིག་གོ།  འོན་ཀྱང་བློ་དེ་ཉིད་ཀྱིས་ཇི་སྲིད་དབུ་མའི་ལྟ་བ་མ་བསྐྱེད་ཀྱི་བར་དུ་རང་གིས་གང་དུ་གཟུང་བའི་ཡུལ་
དེ་ཉིད་བདེན་པར་འཛིན་པ་ཡིན་ཏེ།  བཞི་བརྒྱ་པར།  ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་གྱུར་ཏེ། །དེ་ཕྱིར་ཉོན་མོངས་ཐམས་ཅད་ནི། །གཏི་མུག་བཅོམ་པས་བཅོམ་པར་འགྱུར། །ཞེས་དང་།  འཇུག་པར།  གཏི་མུག་
རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །ཞེས་གསུངས་པས་སོ། །དེས་ན་དེའི་འཛིན་སྟངས་ཀྱི་གཟུང་བྱ་ཆོས་དང་གང་ཟག་གཉིས་བདེན་པར་གྲུབ་པ་ནི་ཐ་སྙད་
དུའང་དགག་པར་བྱ་བ་ཡིན་ལ་རིགས་པ་ནི་སྔ་མ་དང་དོན་གཅིག་པས་གང་ཟག་གི་བདག་དང་ཆོས་ཀྱི་བདག་འགོག་པའི་ཚེ་གང་ཟག་དང་ཆོས་གཉིས་རང་གི་ཡན་ལག་ལ་དཔྱད་ནས་འགོག་པའི་གནད་ཀྱང་འདི་ཉིད་ཡིན་ནོ། །ཀུན་བརྟགས་ཀྱི་གཟུང་
ཡུལ་ནི་སྔར་གྱི་བདག་འཛིན་གཉིས་ཀྱི་ཡུལ་བདེན་པར་གྲུབ་པ་དེ་ཉིད་དགག་བྱར་མི་བྱེད་པར་བསྒྲུབ་བྱ་བྱས་ཏེ།  ཕྱི་རོལ་པ་དང་།  རང་སྡེ་གནས་མ་བུ་པའི་སྡེ་པས་གང་ཟག་རྫས་སུ་ཡོད་པའི་སྒྲུབ་བྱེད་མང་དུ་བཀོད་ཀྱང་རྣམ་པ་ལྔར་འདུས་ཤིང་། 
དེ་དག་ཀྱང་ཕུང་པོ་དང་དེ་ཉིད་དང་གཞན་ཉིད་གཉིས་སུ་འདུས་སོ། །གཞན་སྡེ་དང་རང་སྡེ་དངོས་པོར་སྨྲ་བ་གསུམ་གྱིས་ཆོས་བདེན་པར་ཡོད་པའི་སྒྲུབ་བྱེད་མང་དུ་བཀོད་ཀྱང་མཐའ་བཞིའི་སྐྱེ་བ་བཞིར་འདུས་སོ། །མདོར་ན་ལྷན་སྐྱེས་ཀྱིས་གཟུང་

བའི་ཆོས་དང་གང་ཟག་གཉིས་དཔྱད་པ་མེད་པར་བག་ཆགས་ལ་བརྟེན་ནས་བདེན་པར་གཟུང་བའི་ཡུལ་ནི་ལྷན་སྐྱེས་ཀྱི་བདག་གཉིས་ཡིན་ལ།  དེ་ཉིད་ལ་རིགས་པ་ལྟར་སྣང་གི་སྒྲུབ་བྱེད་དང་བཅས་པའི་སྒོ་ནས་བདེན་པར་
གཟུང་བའི་ཡུལ་ནི་ཀུན་བརྟགས་ཀྱི་བདག་གཉིས་ཏེ།  དགག་བྱར་བྱེད་པ་ལ་ནི་ཁྱད་པར་མེད་དོ། །གསུམ་པ་ལ།  མེད་པ་སྐུར་འདེབས་ཀྱི་མཐའ་འགོག་པའི་རིགས་པ་དང་།  ཡོད་པ་སྒྲོ་འདོགས་ཀྱི་མཐའ་འགོག་པའི་རིགས་པ་དང་། 
སྤྲོས་པའི་མཐའ་ཐམས་ཅད་འགོག་པའི་རིགས་པ་དང་གསུམ་ལས་དང་པོ་ནི་རྨོངས་པ་རྣམས་ཀྱི་ཚབས་ཆེ་བ་དང་།  ལྟ་བ་རྣམས་ཀྱི་ནང་ནས་མ་རུངས་པ་ཡིན་པ་དང་།  གྲུབ་མཐའ་རྣམས་ཀྱི་ནང་ནས་ཐ་ཆད་ཡིན་པས་ཐོག་མ་ཉིད་དུ་དགག་པར་རིགས་
པས།  རིགས་པ་དྲུག་ཅུ་པར།  རེ་ཞིག་ཉེས་ཀུན་འབྱུང་བའི་གནས། །མེད་ཉིད་རྣམ་པར་བཟློག་ཟིན་གྱིས། །རིགས་པ་གང་གིས་ཡོད་ཉིད་ཀྱང་། །དགག་པར་འགྱུར་བ་མཉན་པར་གྱིས། །ཞེས་གསུངས་པ་ལྟར་དགག་སླ་བ་དང་།  ཕལ་ཆེར་
དངོས་པོར་སྨྲ་བ་རྣམས་ཀྱིས་བཀག་ཟིན་པ་ལ་དགོངས་ནས་དེ་ཉིད་འགོག་པའི་རིགས་པ་གཞུང་ལས་མང་དུ་མ་གསུངས་མོད་ཀྱི།  འོན་ཀྱང་རིགས་པ་དེ་དང་དེ་དག་གིས་འགོག་པའི་ཚུལ་ཕྱོགས་ཙམ་ཞིག་བརྗོད་པ་བྱ་སྟེ།  དེ་ལ་རེ་ཞིག་ཚུ་རོལ་མཛེས་པ་
བ་དག་འགྲོ་བའི་རིགས་ལ་མི་དང་དུད་འགྲོ་ལ་སོགས་པ་མཐོང་བ་འདི་ཙམ་ཞིག་ཡོད་ཀྱི་ལྷ་དང་དམྱལ་བ་ལ་སོགས་པ་འགྲོ་བ་གཞན་ནི་མེད་དེ་མ་མཐོང་བའི་ཕྱིར།  སྐྱེ་བོ་རྣམས་ཀྱི་སེམས་ཀྱང་ལུས་ཀྱི་སྔ་ཕྱིར་ཡོད་པ་མ་ཡིན་ཏེ།  ཆང་དང་མྱོས་པའི་

ནུས་པ་ལྟར་ལུས་སེམས་རྫས་གཅིག་པའི་ཕྱིར།  དེས་ན་སྐྱེ་བ་སྔ་ཕྱི་འང་མེད་དོ་ཞེས་དོན་གྱི་ངོ་བོ་ལ་སྐུར་བ་འདེབས་པ་དེའང་མི་རིགས་ཏེ།  འགྲོ་བ་གཞན་ཡོད་ཀྱང་བལྟར་མི་རུང་བས་དེ་འགོག་པའི་རྟགས་མ་ངེས་པའི་ཕྱིར་དང་།  ལུས་སེམས་
འགལ་བའི་ཆོས་དང་ལྡན་པས་སྐྱེ་བ་སྔ་ཕྱི་འགོག་པའི་རྟགས་མ་གྲུབ་པའི་ཕྱིར་ན་སྒྲུབ་བྱེད་མེད་ལ།  ད་ལྟར་གྱི་སེམས་ཕྱི་མ་རྣམས་སྔ་མ་ཙམ་ལས་འབྱུང་བར་འཛིན་པའི་མངོན་སུམ་གྱིས་གནོད་པའི་ཡང་ཕྱིར་རོ། །ཡང་དཔྱོད་པ་བ་
དག་འགྲོ་བ་རྣམས་རྒྱུ་མེད་པ་ཡིན་ཏེ།  དངོས་པོ་ཉིད་ཡིན་པའི་ཕྱིར།  ཚེར་མའི་རྣོ་བ་བཞིན་ནོ། །ཞེས་རྒྱུ་ལ་སྐུར་པ་འདེབས་པའང་མི་རིགས་ཏེ།  རྟགས་ཀྱི་དཔེ་བསྒྲུབ་བྱ་དང་མཚུངས་པས་ཁྱབ་པ་མ་གྲུབ་པའི་ཕྱིར་སྒྲུབ་བྱེད་མེད་ལ།  མར་མེ་ལྟར་ཡུལ་
དུས་རྣམ་པ་རེས་འགའ་བར་མཐོང་བའི་རྟགས་དང་།  འབྲས་བུའི་དོན་དུ་འབད་པ་མི་བྱེད་པར་ཐལ་བས་གནོད་པའི་ཡང་ཕྱིར་རོ། །ཡང་ཉེས་པ་དང་།  ལེགས་པར་སྤྱད་པའི་འབྲས་བུ་ལ་སྐུར་པ་འདེབས་པ་ཁ་ཅིག་ལམ་བསྒོམས་ཀྱང་ཐར་བ་དང་ཐམས་ཅད་
མཁྱེན་པ་མི་འཐོབ་སྟེ་དྲི་མ་སེམས་ཀྱི་རང་བཞིན་ཡིན་པས་སོལ་བའི་ནག་པོ་ལྟར་སྦྱོང་དུ་མི་རུང་བའི་ཕྱིར་དང་།  རུང་ཡང་ཆུའི་ཚ་བ་ལྟར་རྟེན་མི་བརྟན་པས་འབྱོངས་པའི་དུས་མེད་པ་དང་།  འབད་པ་ལ་ལྟོས་པས་འབྱོངས་པ་ལྟར་སྦྱངས་ཀྱང་ཕུལ་དུ་མི་
འགྲོ་བའི་ཕྱིར་ཞེས་འབྲས་བུ་ལ་སྐུར་པ་འདེབས་པ་དེ་ཡང་མི་རིགས་ཏེ།  རྟགས་དང་པོ་གཉིས་མ་གྲུབ་པ་དང་།  གསུམ་པ་མ་ངེས་པས་སྒྲུབ་བྱེད་མེད་ལ་སྐྱོན་ཡོན་ཐམས་ཅད་གོམས་པ་ལས་ཁྱད་པར་དུ་འགྱུར་བ་མཐོང་བས་གནོད་པའི་ཕྱིར་རོ། །གཉིས་

པ་ཡོད་པ་སྒྲོ་འདོགས་ཀྱི་མཐའ་དགག་པ་ནི་སྤྱིར་གང་ཟག་དེ་ལ་དཔྱད་གཞིའི་བློ་ཅན་དང་།  དགག་བྱའི་བློ་ཅན་དང་།  བཀག་པའི་བློ་ཅན་གསུམ་ལས།  དང་པོ་ནི།  འཇིག་རྟེན་གྲུབ་མཐའ་ལ་མ་ཞུགས་པའམ།  ཞུགས་ཀྱང་
གྲུབ་མཐའ་མ་དཔྱད་པར་རང་དགར་གནས་པའི་ཚེ།  འདི་ནི་ལྷས་བྱིན་ནོ། །འདི་ནི་མཆོད་སྦྱིན་ནོ། །ཞེས་སོགས་ཕུང་པོ་ལ་བརྟེན་ནས་གང་ཟག་ཙམ་དུ་འཛིན་པ་དང་།  འདི་ནི་ཤིང་རྟའོ། །འདི་ནི་བུམ་པའོ། །ཞེས་སོགས་ཡན་ལག་དང་ཆ་ཤས་ལ་
བརྟེན་ནས་ཆོས་ཙམ་དུ་འཛིན་པའོ། །གཉིས་པ་ནི།  རྟོག་གེ་པ་ཆོས་དང་གང་ཟག་དེ་དག་ལ་རིགས་པའི་འཐད་པ་བཅུག་ནས་བདེན་པར་ཁས་ལེན་པའོ། །གསུམ་པ་ནི་དབུ་མ་པ་རིགས་པས་རྣམ་པར་དཔྱད་ནས་མཐར་གང་ཡང་ཁས་མི་ལེན་པའོ། །
དེ་ལྟར་གསུམ་ལས།  དང་པོས་གཟུང་བའི་ཆོས་དང་གང་ཟག་ཙམ་ནི་ཐ་སྙད་དུ་དགག་པར་བྱ་བ་མ་ཡིན་ཏེ།  མདོ་ལས།  འཇིག་རྟེན་ང་དང་རྩོད་ཀྱི་ང་ནི་འཇིག་རྟེན་དང་མི་རྩོད་དེ།  འཇིག་རྟེན་ན་གང་ཡོད་པ་དེ་ང་ཡང་ཡོད་ཅེས་སྨྲའོ། །གང་མེད་པ་དེ་
ང་ཡང་མེད་ཅེས་སྨྲའོ། །ཞེས་གསུངས་པ་ལྟར་ཡོད་མེད་དང་།  ཡིན་མིན་དང་འགྲོ་འོང་ལ་སོགས་པའི་ཐ་སྙད་ཐམས་ཅད་ཀུན་རྫོབ་རྣམ་གཞག་གི་ཚེ་འཇིག་རྟེན་ན་གྲགས་པ་ལྟར་ཁས་ལེན་དགོས་པའི་ཕྱིར་དང་།  ཐ་སྙད་བདེན་པ་ཐབས་སུ་གྱུར་པ་དང་། །
ཞེས་པ་ལྟར་དོན་དམ་པ་ལ་དཔྱོད་པར་འདོད་པ་ནའང་ཐོག་མར་ཐབས་སུ་ཁས་ལེན་དགོས་པའི་ཕྱིར་རོ། །རིགས་པས་རྣམ་པར་དཔྱད་པའི་ཚེ་དགག་དགོས་ཏེ།  རྣམ་པར་དཔྱད་ན་ཐ་སྙད་བདེན་པ་ལས་གཞན་དུ་སོང་བའི་ཕྱིར་ཏེ།  གང་ཕྱིར་དངོས་པོ་འདི་

དག་རྣམ་དཔྱད་ན། །དེ་ཉིད་བདག་ཅན་དངོས་ལས་ཚུ་རོལ་དུ། །གནས་རྙེད་མ་ཡིན་ཅེས་གསུངས་པའི་ཕྱིར་དང་།  དེའི་ཚེ་མ་རྙེད་པ་ནི་དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པའི་སྐབས་ཀྱི་ཐབས་བྱུང་དེ་ཉིད་ཡིན་པའི་ཕྱིར་རོ། །གང་དག་
རིགས་པས་དཔྱད་པའི་ཚེ་སྣང་བ་མི་འགོག་བདེན་པ་འགོག་ཅེས་འདོད་པ་ནི་ཤིང་རྟ་ཉིད་ཤིང་རྟའི་ཡན་ལག་ལ་དཔྱད་པའི་ཚེ་མ་རྙེད་པ་ཉིད་ལ་ཤིང་རྟ་བདེན་པ་འགོག་པར་བཞག་པའི་དོན་མ་རྟོགས་པའོ། །འོ་ན་དེ་ཕྱིར་འཇིག་རྟེན་གྱི། །ཐ་སྙད་བདེན་ལ་རྣམ་
པར་དཔྱད་མི་བྱ། །ཞེས་པ་དང་འགལ་ལོ་སྙམ་ན།  དེ་ནི་ཐ་སྙད་རྣམ་གཞག་གི་ཚེ་རིགས་པའི་དཔྱད་པ་མི་འཇུག་སྟེ།  བཅུག་ན་ཐ་སྙད་བདེན་པ་མི་རྙེད་པར་འགྱུར་བ་གང་ཞིག །འདིར་ཐ་སྙད་བདེན་པ་རྣམ་པར་འཇོག་པའི་སྐབས་ཡིན་པའི་ཕྱིར། 
ཞེས་པའི་དོན་ཏེ།  བྱང་ཆུབ་སེམས་འགྲེལ་ལས།  ལས་འབྲས་དཔྱད་པར་འདོད་པ་མེད། །ཅེས་དང་།  འཇུག་པར།  ལས་འབྲས་རྣམས་ལ་སེམས་པའང་དགག་པར་མཛད། །ཅེས་གསུངས་པ་དང་དོན་གཅིག་གོ།  དེ་ལྟར་ལྷན་སྐྱེས་
ཀྱིས་གཟུང་བའི་བདག་གཉིས་འགོག་པའི་རིགས་པ་ནི།  རིན་ཆེན་ཕྲེང་བར།  སྐྱེས་བུ་ས་མིན་ཆུ་མ་ཡིན། །མེ་མིན་རླུང་མིན་ནམ་མཁའ་མིན། །རྣམ་ཤེས་མ་ཡིན་ཀུན་མིན་ན། །དེ་ལས་གཞན་དོན་སྐྱེས་བུ་གང་། །སྐྱེས་བུ་ཁམས་དྲུག་འདུས་
པའི་ཕྱིར། །ཡང་དག་མ་ཡིན་ཅི་ལྟ་བར། །དེ་བཞིན་ཁམས་ནི་རེ་རེ་ལ༷་འང་། །འདུས་ཕྱིར་ཡང་དག་ཉིད་དུ་མིན། །ཞེས་སྐྱེས་བུ་ཁམས་དྲུག་ལ་བཙལ་བའི་ཚེ་མ་རྙེད་པས།  གང་ཟག་གི་བདག་མེད་པ་དང་ཁམས་དྲུག་རེ་རེའང་རང་གི་ཆ་ཤས་ལ་

བཙལ་བའི་ཚེ་མ་རྙེད་པས་ཆོས་ཀྱི་བདག་མེད་པར་ངེས་པའོ། །སྤྱོད་འཇུག་ལས་ཀྱང་།  བདག་ནི་རུས་པ་ཁྲག་མ་ཡིན། །ཞེས་སོགས་བདག་ལུས་ཀྱི་ཆ་ཤས་རྣམས་ལ་བཙལ་ནས་མ་རྙེད་པ་དང་།  ལུས་ནི་རྐང་པ་བྱིན་པ་མིན། །ཞེས་སོགས་ལུས་ཉིད་ཀྱང་
རང་གི་ཆ་ཤས་རྣམས་ལ་བཙལ་ནས་མ་རྙེད་པ་དང་།  དེ་ཡང་ཚིགས་ཀྱི་ཚོགས་ཡིན་ཕྱིར། །ཚིགས་ཀྱང་རང་གི་ཆ་ཕྱེ་བས། །ཆ་ཡང་རྡུལ་དུ་ཕྱེ་བས་ཏེ། །རྡུལ་དེའང་ཕྱོགས་ཆའི་དབྱེ་བ་ཡིས། །ཕྱོགས་དབྱེ་འང་ཆ་ཤས་དང་བྲལ་ཕྱིར། །མཁའ་
བཞིན་དེས་ན་རྡུལ་ཡང་མེད། །ཅེས་ཆ་ཤས་རྣམས་ཀྱང་མཐར་ནམ་མཁའ་བཞིན་དུ་མི་རྙེད་པར་གསུངས་པའི་རིགས་པ་རྣམས་བདག་གཉིས་མེད་པར་སྒྲུབ་པའི་རིགས་པའོ། །ལྷན་སྐྱེས་ཀྱི་བདག་འགོག་པའི་རིགས་པ་འདི་དག་ནི་སོ་སོ་སྐྱེ་བོའི་དུས་
ནའང་སྟོང་པ་ཉིད་ཐོས་ནས། །ཞེས་པ་ལྟར་རིགས་སད་ནས་དབུ་མའི་ལྟ་བ་ཉན་པར་འདོད་པའི་ཚེ་བསྟན་པར་བྱ་བ་ཡིན་ལ་དེའི་ཚེའང་མཐའ་བཞིའི་སྐྱེ་བ་འགོག་པ་དང་།  གང་ཟག་རིགས་པ་བདུན་གྱིས་བཙལ་བའི་ཚུལ་རྣམས་སྟོན་ན་མཐའ་གཞན་
འགོག་པའི་རིགས་པའི་སྒོ་ནས་སྟོན་པ་ཡིན་གྱི་རྩོད་ལན་གྱི་ཚུལ་གྱིས་ནི་མ་ཡིན་ནོ། །གཞུང་དུ་བཤད་པ་ནི་ཀུན་བརྟགས་ཀྱི་བདག་འགོག་པའི་ཚུལ་གྱིས་བསྟན་པ་ཡིན་ལ།  དེའི་ཚེ་ཀུན་བརྟགས་ཀྱི་བདག་ཁེགས་པས་ལྷན་སྐྱེས་ཀྱི་བདག་ཀྱང་ཁེགས་
པར་འགྱུར་ཏེ།  སྒྲུབ་བྱེད་ལ་གནོད་པ་མཐོང་བས་བསྒྲུབ་བྱ་འཛིན་པའི་བློ་ལྡོག་པ་རིགས་པ་ཁས་ལེན་པ་རྣམས་ཀྱི་ལུགས་ཡིན་པའི་ཕྱིར།  ཞེས་རོང་སྟོན་དམ་པ་གསུངས་པ་ནི་རྨད་དུ་བྱུང་བའི་ལུགས་སོ། །གཉིས་པ་རྟོག་གེས་

འཐད་པ་བཅུག་ནས་ཀུན་བརྟགས་ཀྱི་བདག་འགོག་པ་ལ་ཡོད་ངེས་པའི་རྒྱུ་སྒྲུབ་བྱེད་ཀྱི་ཚད་མ་དགག་པ་དང་།  མེད་ངེས་པའི་རྒྱུ་གནོད་བྱེད་ཀྱི་རིགས་པ་བརྗོད་པ་གཉིས་ལས།  དང་པོ་ནི་འདི་ལྟར་རྟོག་གེ་པ་དག་ཚད་མ་ཞེས་བྱ་བ་དངོས་པོའི་
སྟོབས་ཀྱིས་ཞུགས་པ་ཡང་དག་པའི་དོན་ལ་མི་འཁྲུལ་བ་ཞིག་རང་དང་གཞན་གྱི་རྒྱུད་ལ་བསྐྱེད་པས་འདོད་པའི་དོན་འགྲུབ་པར་སྨྲའོ། །དེ་དགག་པ་ལ་གསུམ་སྟེ་ཡང་དག་པའི་ཚད་མ་ཉིད་མ་གྲུབ་པ་དང་།  གྲུབ་ཀྱང་རྒྱུད་ལ་བསྐྱེད་པར་མི་ནུས་པ་དང་།
ནུས་ཀྱང་འདོད་པའི་དོན་མི་འགྲུབ་པའོ། །དང་པོ་ནི།  སློབ་དཔོན་གྱིས་རྩོད་ཟློག་ལས།  གལ་ཏེ་ཁྱོད་ཀྱི་དོན་དེ་རྣམས། །ཚད་མ་ཉིད་ཀྱིས་རབ་བསྒྲུབས་ན། །ཁྱོད་ཀྱི་ཚད་མ་དེ་ཉིད་ཀྱང་། །ཇི་ལྟར་རབ་ཏུ་གྲུབ་པ་སྨྲོས། །ཞེས་གསུངས་པ་
ལྟར་དངོས་པོ་བདེན་པར་ཡོད་པའི་སྒྲུབ་བྱེད་ཚད་མ་དགག་པ་ལ་གཉིས་ཏེ།  སྤྱིར་དགག་པ་དང་།  བྱེ་བྲག་ཏུ་དགག་པའོ། །དང་པོ་ལ་གསུམ་སྟེ།  མཚོན་བྱའི་སྒྲ་དོན་དགག་པ་དང་།  མཚན་ཉིད་དང་།  དེའི་ངེས་བྱེད་དགག་པའོ། །དང་པོ་ནི་
ཚད་མའི་སྐད་དོད་ལ།  པྲ་མཱ་ཎ་ཞེས་འབྱུང་ལ་དེ་བོད་སྐད་དུ་བསྒྱུར་ན།  དང་པོར་འཇལ་བྱེད་ཅེས་པར་འགྱུར་ཏེ།  དེ་རིགས་པས་དཔྱད་ན་ཀུན་རྫོབ་ཙམ་དུ་མི་འགྲུབ་སྟེ།  དེ་ལ་པྲའི་དོན་དང་པོར་འཇལ་བ་མི་འཐད་པ་དང་།  མཱ་ཎའི་དོན་འཇལ་བ་མི་
འཐད་པའོ། །དང་པོ་ནི།  དང་པོ་འཇལ་ཞེས་པའི་དོན་མི་འཐད་དེ།  འདི་ལྟར་བློའི་སྐད་ཅིག་དང་པོས་ཡུལ་གྱི་སྐད་ཅིག་དང་པོ་ངེས་པར་བྱ་མི་ནུས་ལ།  དེས་ན་བློའི་སྐད་ཅིག་དང་པོ་ཚད་མ་མ་ཡིན་པར་ཐལ་ཏེ།  དེས་སྒྲོ་འདོགས་གཅོད་མི་ནུས་པའི་

ཕྱིར་དང་།  སྣང་ལ་མ་ངེས་པ་ཡིན་པས་སོ། །ཕྱི་མ་རྣམས་ཀྱིས་ངེས་ཀྱང་དང་པོར་འཇལ་བྱེད་མ་ཡིན་པས་ཚད་མ་མིན་པར་ཐལ་བར་འགྱུར་རོ། །གཞན་ཡང་དང་པོར་འཇལ་ཞེས་པ་དེ་རྫས་སྔར་མ་རྟོགས་པའི་དང་པོ་འཇལ་ལམ་རིགས་སྔར་མ་
རྟོགས་པའི་དང་པོ་འཇལ།  དང་པོ་ལྟར་ན་རྫས་ལ་བཅད་ཤེས་མི་འཐད་པར་འགྱུར་ཏེ།  རྫས་འཇལ་གྱི་བློ་ཐམས་ཅད་རྫས་སྔར་མ་རྟོགས་པ་ཁོ་ན་ལ་འཇུག་པའི་ཕྱིར་ཏེ།  དངོས་པོ་ཐམས་ཅད་སྐད་ཅིག་མ་ཡིན་པས་སོ། །གཉིས་པ་ལྟར་ནའང་མི་
འཐད་དེ།  རིགས་ཙམ་སྔར་མ་རྟོགས་པ་མིན་པས་སྐྱོན་གང་ཡང་མེད་དོ། །ཞེས་སྲིད་པའི་ཕྱིར་དང་།  འགའ་ཞིག་སྲིད་དུ་ཆུག་ནའང་སྔོ་སེར་དང་བདེ་སྡུག་ལ་སོགས་པ་འཇལ་བའི་བློ་རྣམས་ནི་ཚད་མ་གཏན་མ་ཡིན་པར་འགྱུར་ཏེ།  དེ་དག་གི་
རིགས་རྟོགས་ཟིན་ཁོ་ན་ལ་འཇུག་པའི་ཕྱིར་རོ། །གལ་ཏེ་ཡུལ་དུས་རྣམ་པ་སོ་སོར་ངེས་པའི་རིགས་སྔར་མ་རྟོགས་པ་རྟོགས་པ་ཡིན་པས་སྐྱོན་གང་ཡང་མེད་དེ།  ཞེས་ཀྱང་བརྗོད་མི་ནུས་ཏེ།  དེ་ནི་རྫས་ཀྱི་མཐར་ཐུག་ཡིན་པས་སྔར་བཤད་པའི་སྐྱོན་
ལས་མི་འདའ་བའི་ཕྱིར་དང་།  ཡང་ཚད་མ་བདེན་པའི་དོན་ཅན་མ་ཡིན་པར་ཐལ་ཏེ།  ལྡོག་པ་བརྫུན་པ་ལ་འཇུག་པའི་ཕྱིར་རོ། །གཉིས་པ་མཱ་ཎའི་དོན་འཇལ་བའང་མི་འཐད་དེ།  བྱ་བྱེད་གཅིག་དང་ཐ་དད་བརྟགས་ན་མི་འཐད་པའི་ཕྱིར་དང་།  བྱ་བ་
དང་།  བྱེད་པ་པོ་ལ་རྣམ་གྲངས་གསུམ་དུ་བརྟགས་ན་མི་འཐད་པའི་ཕྱིར་རོ། །དང་པོ་ནི།  བྱ་བ་ཐམས་ཅད་ལས་དང་བྱེད་པ་པོ་ལ་ལྟོས་དགོས་པས་འཇལ་བ་ལ་གཞལ་བྱ་དང་།  འཇལ་བྱེད་ཀྱིས་ཁྱབ་ལ།  དེ་ལ་གཞལ་བྱ་འཇལ་བྱེད་

གཉིས་རྫས་གཅིག་ན་བྱ་བྱེད་དང་འགལ་ལ།  ཐ་དད་དུས་མཚུངས་ལ་འབྲེལ་པ་མེད་ཅིང་།  མི་མཚུངས་ན་གང་རུང་གཅིག་ཡོད་པའི་ཚེ་གཅིག་མེད་པས་འཇལ་བར་མི་ནུས་སོ། །གཉིས་པ་ནི།  འཇལ་བའི་བྱ་བའང་སྔར་གཞལ་བ་
དང་།  མ་གཞལ་བ་དང་།  གཞལ་བཞིན་པ་གང་ཞིག་འཇལ་བ་བརྟགས་ན་མི་འཐད་པའི་ཕྱིར་རོ། །གསུམ་པ་ནི་འཇལ་བ་པོ་དང་།  དེ་མིན་པ་དང་།  དེ་གཉིས་ལས་མ་གཏོགས་པའི་གང་ཟག་གང་གིས་འཇལ་བརྟགས་ན་མི་འཐད་པའི་ཕྱིར་རོ། །
ཅི་སྟེ་དཔྱད་ན་མི་འཐད་པས་དོན་དམ་པར་མེད་མོད།  ཐ་སྙད་དུ་སྔར་མ་རྟོགས་པའི་འཇུག་ཡུལ་འཇལ་བའི་ཚད་མ་གཅིག་ཡོད་པས་དེ་རིགས་པས་ཇི་ལྟར་དགག་ནུས་ཞེ་ན།  ཐ་སྙད་དུ་གཞལ་བྱ་འཇལ་བྱེད་དུ་སྣང་བ་ཙམ་ཞིག་གྲུབ་པ་ལ་རག་མོད། 
ཀུན་རྫོབ་བརྫུན་པ་ལ་བདེན་པར་ཞེན་པ་ཁྱོད་རྟོག་པ་ལྟ་བུའི་རང་གི་མཚན་ཉིད་དུ་བདེན་པ་ནི།  དཔྱད་ན་ཐ་སྙད་དུའང་གྲུབ་པ་མ་ཡིན་ནོ། །གཉིས་པ་ཚད་མའི་མཚན་ཉིད་དགག་པ་ལ་གཉིས་ཏེ།  འདོད་པ་བརྗོད་པ་དང་།  དེ་དགག་པའོ། །དང་
པོ་ནི།  རིགས་པའི་དབང་ཕྱུག་རྣམ་པ་གཉིས་ཀྱི་གཞུང་ལུགས་ལས་ཚད་མའི་མཚན་ཉིད་སྟོན་པ་ཚད་མ་བསླུ་མེད་ཅན་ཤེས་པ། །ཞེས་དང་།  མ་ཤེས་དོན་གྱི་གསལ་བྱེད་ཀྱང་། །ཞེས་པ་དང་།  འདི་དག་གིས་དོན་ཡོངས་སུ་བཅད་ནས་
འཇུག་པ་ན་དོན་བྱ་བ་ལ་བསླུ་བ་མེད་པའི་ཕྱིར་རོ། །ཞེས་འབྱུང་བ་ལ།  ཊཱི་ཀ་བྱེད་པ་རྣམས་ཀྱིས་དཔྱད་ནས་མི་མཐུན་པ་དུ་མར་སྨྲའོ། །དེ་ལ་དང་པོ་སློབ་དཔོན་ཆོས་མཆོག་ནི།  མི་སླུ་བ་ཆོས་གསུམ་ལྡན་ཚད་མའི་མཚན་ཉིད་དུ་བཞེད་དེ།  ཆོས་

གསུམ་ནི་ངོ་བོ་དང་།  ཡུལ་དང་།  བྱེད་པའི་ཁྱད་པར་རོ། །དང་པོ་ངོ་བོའི་ཁྱད་པར་ནི་དོན་ཐོབ་པར་བྱེད་པའི་ནུས་པའོ། །གཉིས་པ་ཡུལ་གྱི་ཁྱད་པར་ནི་ཡོངས་སུ་བཅད་པའི་དོན་ཐོབ་པའི་ནུས་པ་སྟེ།  དེ་ཡང་མ་བཟུང་བའི་དོན་ཐོབ་པ་ལ་
བྱས་ན།  དུང་སེར་འཛིན་ལ་སོགས་པ་ལོག་པ་ལའང་ཁྱབ་ཆེས་པར་འགྱུར་ཞིང་།  གཟུང་བའི་དོན་ཐོབ་པ་ལ་བྱས་ན་མངོན་སུམ་གྱི་གཟུང་ཡུལ་སྐད་ཅིག་མ་ཡིན་པས་ཐོབ་མི་ནུས།  རྗེས་དཔག་གི་གཟུང་ཡུལ་དངོས་མེད་ཡིན་པས་ཐོབ་རྒྱུ་མེད་
པའི་ཕྱིར་ཏེ།  གཟུང་བའམ་མ་བཟུང་བའི་དོན་ཐོབ་བྱེད་ལ་མི་བྱེད་ལ་ཡོངས་སུ་བཅད་པའི་མཐར་ཐུག་པའི་འཇུག་ཡུལ་ཐོབ་པའི་ནུས་པ་ལ་འཇོག་པས་སྐྱོན་གང་ཡང་མེད་དོ། །གསུམ་པ་བྱེད་པའི་ཁྱད་པར་ནི་དོན་ཡོངས་སུ་གཅོད་པར་བྱེད་པ་སྟེ། 
འདིའང་དབང་པོ་དང་རྐང་ལག་ལ་སོགས་པ་ལ་ཡོད་པའི་དོན་ཐོབ་པའི་ནུས་པ་བཅད་ནས་དོན་རྟོགས་པའི་བྱ་བས་ཐོབ་པའི་ནུས་པ་ཡིན་པར་སྟོན་པའོ། །ཞེས་གསུངས་སོ། །བྲམ་ཟེ་ཆེན་པོ་ལ་སོགས་པ་བདེན་པའི་དོན་རྟོགས་ཆོས་གསུམ་ལྡན་
ཚད་མའི་མཚན་ཉིད་དུ་བཞེད།  ཆོས་གསུམ་ནི་ངོ་བོ་དང་།  ཡུལ་དང་འཛིན་སྟངས་ཀྱི་ཁྱད་པར་རོ། །དེ་ལ་ཤེས་བྱ་བདེན་པ་ནི་རིགས་པས་དཔྱད་བཟོད་དུ་བདེན་པ་མ་ཡིན་ཏེ།  ཡིན་ན་ཀུན་རྫོབ་འཇལ་བའི་ཚད་མ་ལ་མ་ཁྱབ་པར་འགྱུར་བས་
སོ། །དངོས་པོར་བདེན་པའང་མ་ཡིན་ཏེ།  དངོས་མེད་འཇལ་བ་ལ་མ་ཁྱབ་པར་འགྱུར་བས་སོ། །སྒྲོ་མ་བཏགས་སུ་བདེན་པའང་མ་ཡིན་ཏེ།  སྒྲོ་བཏགས་འཇལ་བ་ལ་མ་ཁྱབ་པར་འགྱུར་བས་སོ། །དེས་ན་ཤེས་པ་རང་གིས་སྒྲོ་

མ་བཏགས་པར་དངོས་པོ་ལ་ཇི་ལྟར་གནས་པའོ། །དེ་རྟོགས་པའི་བློའང་ཆོས་གསུམ་དང་ལྡན་པ་སྟེ།  ངོ་བོའི་ཁྱད་པར་སྒྲོ་འདོགས་སེལ་བ།  ཡུལ་གྱི་ཁྱད་པར་སྔར་མ་རྟོགས་པའི་ཡུལ་རྟོགས་པ།  འཛིན་སྟངས་ཀྱི་ཁྱད་པར་དོན་ལ་མི་འཁྲུལ་
པའོ། །རྒྱན་མཁན་པོས་ནི་ཚད་མ་ནི་རྣམ་པ་གཉིས་ཏེ།  དོན་དམ་རྟོགས་པའི་ཚད་མ་ནི་དུས་ཀྱི་ཁྱད་པར་ས་དང་པོ་ཡན་ཆད་ན་ཡོད་པ།  གང་ཟག་འཕགས་པའི་རྒྱུད་ཀྱིས་བསྡུས་པ་གཞལ་བྱ་ཕྱི་རོལ་གྱི་དོན་མི་འཇལ་བར་ཤེས་པ་འཇལ་བ།  དེའང་
ཤེས་པའི་རྒྱུན་མི་འཇལ་བར་སྐད་ཅིག་ཆ་མེད་ཀྱི་དངོས་པོ་རེ་རེ་སྔར་མ་རྟོགས་པ་གསར་དུ་རྟོགས་པའི་དོན་གྱིས་མ་རྟོགས་དོན་གྱི་གསལ་བྱེད་ཡིན་གྱི་མི་སླུ་བ་མ་ཡིན་ཏེ།  སྔ་ཕྱི་གཅིག་ཏུ་འཛིན་པ་མེད་པས་བཅད་དོན་ཐོབ་པ་མེད་པའི་ཕྱིར་རོ། །ཐ་སྙད་པའི་
ཚད་མ་ནི་དུས་ཀྱི་ཁྱད་པར་འཇིག་རྟེན་ཆོས་མཆོག་མན་ཆད་ན་ཡོད་པ་གང་ཟག་སོ་སྐྱེའི་རྒྱུད་ཀྱིས་བསྡུས་པ།  གཞལ་བྱ་ཕྱི་རོལ་གྱི་དོན་འཇལ་བ་སྟེ་དེའི་མཚན་ཉིད་ནི་མ་རྟོགས་དོན་གྱི་གསལ་བྱེད་དང་མི་སླུ་བ་གཉིས་ཀ་ཚོགས་པ་ཡིན་ཏེ།  བཅད་པའི་
དོན་ཐོབ་པ་ཡོད་པའི་ཕྱིར་ཞེས་བཞེད་དོ། །གཉིས་པ་དེ་དག་རིམ་པ་བཞིན་དགག་པ་ལ་དང་པོ་སློབ་དཔོན་ཆོས་མཆོག་གི་བཞེད་པ་བཅད་པའི་དོན་ཐོབ་པ་མི་སླུ་བ་ཡང་མི་འཐད་དེ།  དངོས་པོར་རྣམས་སྐད་ཅིག་མ་ཡིན་པ་ཉིད་ཀྱིས་ན་བཅད་པའི་དོན་མ་ཐོབ་ཅིང་
དོན་མ་བཅད་པའི་ཕྱིར་རོ། །དངོས་པོ་ཙམ་གྱི་རྒྱུན་དང་ལྡོག་པ་ལ་ལྟོས་ནས་བཅད་དོན་ཐོབ་པ་ཡོད་པས་སྐྱོན་མེད་ཅེས་སྨྲ་བའང་མི་རིགས་ཏེ།  རྒྱུན་དང་ལྡོག་པའང་རྫས་གཅིག་དང་ཐ་དད་བརྟགས་ན་མི་འཐད་པའི་ཕྱིར་རོ། །གཉིས་པ་བྲམ་ཟེ་ཆེན་པོའི་

བདེན་པའི་དོན་རྟོགས་ཆོས་གསུམ་ལྡན་ཡང་དཔྱད་ན་ཐ་སྙད་དུའང་རིགས་པ་མ་ཡིན་ཏེ།  དེ་ལ་ཡུལ་གྱི་ཁྱད་པར་སྔར་མ་རྟོགས་པའི་ཡུལ་ལ་འཇུག་པའང་རྫས་དང་རིགས་ལ་བརྟགས་ནས་མ་ཁྱབ་པ་དང་ཁྱབ་ཆེས་པར་འགྱུར་བའི་ཕྱིར་
རོ། །ངོ་བོའི་ཁྱད་པར་སྒྲོ་འདོགས་སེལ་བའང་དཔྱད་ན་མི་འཐད་དེ་འདི་ལྟར་བསལ་བྱ་སྒྲོ་འདོགས་དང་།  སེལ་བྱེད་ཚད་མ་གཉིས་ངོ་བོ་གཅིག་ན་རང་ལ་བྱ་བྱེད་འགལ་ཞིང་བཅད་བྱ་གཅོད་བྱེད་ལ་སོགས་པའང་གཅིག་ཏུ་འགྱུར་བ་དང་།  ངོ་བོ་མི་གཅིག་ན་
རྒྱུད་གཞན་གྱི་སྒྲོ་འདོགས་ཀྱང་སེལ་བར་འགྱུར་ཏེ་ངོ་བོ་མི་གཅིག་པར་མཚུངས་པའི་ཕྱིར་རོ། །གལ་ཏེ་ངོ་བོ་མི་གཅིག་པར་མཚུངས་ཀྱང་རྒྱུད་གཅིག་ཏུ་གཏོགས་པའི་སྒྲོ་འདོགས་སེལ་གྱི་རྒྱུད་གཞན་དུ་གཏོགས་པའི་སྒྲོ་འདོགས་མི་སེལ་ཞེས་ཀྱང་བརྗོད་པར་མི་
ནུས་ཏེ།  རྒྱུད་ཐ་དད་ལ་རྫས་གཅིག་པ་ཉིད་མི་འཐད་པའི་ཕྱིར་རོ། །འཛིན་སྟངས་ཀྱི་ཁྱད་པར་རང་རང་གིས་སྒྲོ་མ་བཏགས་པའི་དོན་ལ་མི་འཁྲུལ་བའང་མི་འཐད་དེ།  རྣམ་པར་དཔྱད་ན་བློ་ཐམས་ཅད་རང་རང་གིས་སྒྲོ་བཏགས་པའི་ཡུལ་འཛིན་པར་མཚུངས་པའི་
ཕྱིར་རོ། །བྱེ་བྲག་ཏུ་མངོན་སུམ་འཛིན་སྟངས་མི་འཁྲུལ་བའི་རྒྱུ་མཚན་སྣང་བ་དངོས་པོར་མི་འཐད་ཅིང་།  དངོས་པོ་ཡང་སྣང་བར་མི་འཐད་པ་གཉིས་ལས།  དང་པོ་ནི་སྣང་བ་དངོས་པོ་ཡིན་ན།  རྟོག་མེད་ཀྱི་བློ་ལ་སྣང་བས་སམ།  རྟོག་བཅས་ཀྱི་བློས་དངོས་
པོར་ཞེན་པས་སམ་གཉིས་ཀ་ཚོགས་པས་སྣང་བ་དངོས་པོར་བདེན་པར་གྲུབ།  དང་པོ་ལྟར་ན།  རྟོག་མེད་འཁྲུལ་བའི་དམིགས་པ་ཟླ་བ་གཉིས་དང་།  དུང་སེར་པོ་སོགས་ཀྱི་དངོས་པོར་སྣང་བས་དངོས་པོར་བདེན་པར་འགྱུར་རོ། །གཉིས་པ་ལྟར་

ན་ཐག་པ་ལ་སྦྲུལ་དང་།  སྒྲ་རྟག་པ་ལ་སོགས་པ་ལའང་རྟོག་བཅས་ཀྱི་བློས་བདེན་པར་ཞེན་པ་ཡོད་པས་བདེན་པའི་དངོས་པོར་འགྱུར་རོ། །གསུམ་པ་ལྟར་ན།  རྨི་ལམ་གྱི་བློའི་ཡུལ་འགའ་ཞིག་ལའང་སྣང་ཞེན་གཉིས་ཀ་ཡོད་པས་
བདེན་པའི་དངོས་པོར་འགྱུར་རོ། །དེ་ལྟར་ན་སྣང་བར་དངོས་པོར་མི་འཐད་ཅིང་།  དུས་གསུམ་གྱི་དངོས་པོ་སྣང་བ་མི་འཐད་པས།  དངོས་པོ་ཡང་སྣང་བར་མི་རུང་ཏེ་སྔ་ཕྱིའི་ཆ་མེད་ན་རྒྱུན་ཡང་མི་རུང་ཞིང་།  ཆ་བཅས་ལ་ད་ལྟར་བ་མ་རྙེད་ལ་འདས་མ་འོངས་
མངོན་སུམ་ལ་མི་སྣང་བའི་ཕྱིར་རོ། །དེ་ལྟར་ཡང་ཐོག་མ་དབུས་དང་ཐ་མ་ཡང་། །སྐད་ཅིག་བཞིན་དུ་བསམ་བྱས་ན། །འཇིག་རྟེན་སྐད་ཅིག་ལ་མི་གནས། །ཞེས་དང་།  ཞིག་ནས་འགྲོ་མེད་འོང་མེད་ཅིང་། །སྐད་ཅིག་ཀྱང་ནི་མི་གནས་པ། །ཞེས་
གསུངས་སོ། །ཡང་རྗེས་དཔག་འཛིན་སྟངས་མི་འཁྲུལ་བའི་རྒྱུ་མཚན།  དོན་སྣང་མེད་ན་མི་འབྱུང་བའི་རྟགས་ཀྱི་རྗེས་སུ་འབྲང་བའང་མི་འཐད་དེ།  རྗེས་དཔག་གི་རྟེན་རྟགས་ཀྱི་ཚུལ་གསུམ་མཐར་མངོན་སུམ་གྱིས་གྲུབ་དགོས་ན།  སྔར་ཇི་སྐད་བཤད་པའི་
རིགས་པས་མངོན་སུམ་འཛིན་སྟངས་འཁྲུལ་པར་གྲུབ་པས་སོ། །གཞན་ཡང་རྗེས་དཔག་རྟགས་ཀྱི་བསྒྲུབ་བྱ་འཇལ་བས།  རྟགས་ཀྱི་གཞལ་བྱ་ལ་མི་འཁྲུལ་བ་དེ་རྟགས་བསྒྲུབ་བྱ་ལ་མི་འཁྲུལ་བ་ལ་རག་ལས་ཤིང་།  དེའང་རྩ་བ་འབྲེལ་པ་ལ་རག་ལས། 
འབྲེལ་པའང་བདག་གཅིག་པ་དང་དེ་ལས་བྱུང་བ་ལས་གཞན་ཡོད་པ་མ་ཡིན་ལ་དཔྱད་ན་འབྲེལ་བར་གཉིས་ཀྱང་འཐད་པ་མ་ཡིན་ཏེ།  བདག་ཉིད་གཅིག་ལ་འབྲེལ་ཡུལ་འབྲེལ་ཆོས་གཉིས་མེད་པའི་ཕྱིར་དང་།  ཐ་དད་ལ་གྲུབ་མ་གྲུབ་ལྟོས་པ་མེད་པས་འབྲེལ་

པ་མི་འཐད་པའི་ཕྱིར་རོ། །རྒྱན་མཁན་པོས་ཐ་སྙད་པ་དང་དོན་དམ་པའི་ཚད་མ་གཉིས་སོ་སོར་ཕྱེ་ནས་འཇོག་པའང་མི་འཐད་དེ།  དོན་དམ་པའི་ཚད་མའི་མཚན་ཉིད་ཁྱབ་ཆེས་ཤིང་།  ཐ་སྙད་པའི་ཚད་མ་ལའང་དཔྱད་ན་མི་
སླུ་བ་མེད་པ་སྔར་བཤད་ཟིན་པའི་ཕྱིར་རོ། །ཚད་མའི་མཚན་ཉིད།  ངེས་བྱེད་ཀྱང་འཐད་པ་མ་ཡིན་ཏེ།  རང་ལ་ངེས་བྱ་ངེས་བྱེད་གཉིས་མེད་པས་རང་གིས་མི་ངེས་པའི་ཕྱིར་དང་།  ངེས་བྱེད་ཐུག་མེད་དུ་ཐལ་བས་གཞན་གྱིས་ངེས་པར་ཡང་མི་འཐད་
པའི་ཕྱིར་རོ། །དེ་དག་གིས་ཚད་མ་སྤྱིར་དགག་པ་བསྟན་ཟིན་ཏོ། །གཉིས་པ་བྱེ་བྲག་ཏུ་དགག་པ་ལ་བཞི་སྟེ།  མངོན་སུམ་ཚད་མ་དགག་པ་དང་།  རྗེས་དཔག་ཚད་མ་དང་།  ལུང་གི་ཚད་མ་དང་།  དཔེ་ཉེར་འཇལ་གྱི་ཚད་མ་བྱེ་བྲག་ཏུ་
དགག་པའོ། །དེ་དག་ཀྱང་རིམ་པ་བཞིན་གཟུང་བ་དངོས་པོར་མེད་པས་གཟུང་ཡུལ་ལ་མི་འཁྲུལ་བའི་མངོན་སུམ་སྲིད་པ་མ་ཡིན་ཅིང་།  རྩ་བ་འབྲེལ་བ་མེད་པས་མི་འཁྲུལ་པའི་རྟགས་ལས་རྟོགས་པའི་རྗེས་དཔག་སྲིད་པ་མ་ཡིན་ནོ། །
འབྲེལ་མེད་ཕྱིར་ན་ཚིག་ལས་དོན་རྟོགས་པའི་ལུང་གི་ཚད་མ་ཉིད་ཀྱང་མི་འཐད་དོ། །ཀུན་གྱིས་འདྲ་བ་དང་ཕྱོགས་རེས་མི་འདྲ་བ་མེད་པས་དཔེ་ཉེར་འཇལ་ཚད་མའང་དཔེ་དང་གང་གིས་འདྲ་བ་ཚད་མར་འགྱུར་ཞེས་པའོ། །གཉིས་པ་དེ་ལྟ་བུའི་ཚད་མ་
ཞིག་སྲིད་དུ་ཆུག་ནའང་དེ་རང་གི་རྒྱུད་ལ་སྐྱེ་བར་མ་ངེས་ཏེ།  རྒྱུ་ཚོགས་མ་ཚང་བ་སྲིད་པའི་ཕྱིར་རོ། །ལན་ཅིག་ཡིད་ཆེས་པས་ཀྱང་མི་བསླུ་བར་མ་ངེས་ཏེ།  རང་གཞན་གྱི་བློ་ཕྱི་མས་སུན་ཕྱུང་བར་མཐོང་བའི་ཕྱིར་རོ། །དེས་གཞན་ལ་ངེས་པ་བསྐྱེད་

པར་ཡང་མི་ནུས་ཏེ།  རང་གི་ཚད་མ་སྤོ་བའམ།  དེའི་རྒྱུ་ཚོགས་པ་བསྒྲུབ་པར་མི་ནུས་ཤིང་གྲུབ་པར་ཁས་ལེན་པ་ཙམ་གྲུབ་པ་མ་ཡིན་པའི་ཕྱིར་རོ། །གསུམ་པ་སྤྱིར་ཡོད་ཅིང་རྒྱུད་ལ་བསྐྱེད་ནུས་ཀྱང་།  འདིར་འདོད་པའི་དོན་མི་འགྲུབ་པ་ནི་རེ་ཞིག་
མངོན་སུམ་གྱིས་ནི་དོན་དམ་པའི་དངོས་པོ་འགྲུབ་པར་མི་རུང་སྟེ།  དེ་དག་དང་འགལ་བས་ཁྱབ་པ་ཆ་བཅས་ཉིད་སྣང་བའི་ཕྱིར་དང་།  སྐྱེ་བོ་ཐམས་ཅད་བདེན་པ་མཐོང་ན་འཕགས་པར་འགྱུར་བས་ན་ཁས་ཀྱང་མི་ལེན་པའི་ཕྱིར་རོ། །ལུང་
ལས་ཀྱང་གལ་ཏེ་ཇི་ལྟར་མཐོང་དེ་བདེན། །ཐམས་ཅད་དེ་ཉིད་མཐོང་བར་འགྱུར། །ཞེས་དང་།  གལ་ཏེ་དབང་པོ་འདི་དག་ཚད་ཡིན་ན། །འཕགས་པའི་ལམ་གྱིས་སུ་ལ་ཅི་ཞིག་བྱ། །ཞེས་གསུངས་སོ། །རྗེས་དཔག་གིས་ཀྱང་བདེན་པའི་
དངོས་པོ་མི་འགྲུབ་སྟེ།  བདག་དང་གཙོ་བོ་དང་རྡུལ་ཕྲན་དང་།  གཉིས་མེད་དོན་དམ་ལ་སོགས་པ་དཔེ་འགའ་ཡང་མཐོང་བ་མེད་པས་དེ་སྒྲུབ་ཀྱི་རྟགས་ཀྱི་ཡན་ལག་བསྒྲུབ་བྱ་ཉིད་དང་མཚུངས་པར་འགྱུར་བའི་ཕྱིར་རོ། །གཉིས་ལ་གནོད་པ་ཡོད་ཅིང་
གསལ་བར་མྱོང་བའི་རྟགས་ཀྱིས་བསྒྲུབ་པའང་བདེན་པར་གཉིས་སུ་མ་གྲུབ་པ་དང་འཁྲུལ་བའི་ཕྱིར་ཏེ།  རྟགས་དེ་ཀུན་རྫོབ་ཏུ་འགོད་ན་གཉིས་ལ་གནོད་པར་མ་གྲུབ་ཅིང་།  དོན་དམ་པར་འགོད་ན་གསལ་བར་མྱོང་བ་མ་གྲུབ་ལ།  ཆ་གཉིས་སུ་འགོད་
ན་བསྒྲུབ་བྱ་གཉིས་མེད་དོན་དམ་གྱིས་བདེན་གཉིས་ལ་མ་ཁྱབ་པའི་ཕྱིར་རོ། །ལུང་ལས་ཀྱང་།  ཉི་མ་དམུས་ལོང་ཡུལ་མིན་ལྟར། །དེ་ཉིད་དང་ནི་དོན་དམ་དེ། །རྟོག་གེ་པ་ཡི་ཡུལ་མ་ཡིན། །ཞེས་དང་།  དོན་དམ་པའི་བདེན་པ་ནི་རྟོག་གེའི་ཡུལ་

མ་ཡིན་ནོ་ཞེས་གསུངས་སོ། །ལུང་ཚད་མས་ཀྱང་དེ་མི་འགྲུབ་སྟེ།  གཞན་གྱི་ལུང་ཁས་མི་ལེན་ཅིང་བདེ་བར་གཤེགས་པའི་ལུང་ལས་བསྟན་པ་མེད་པའི་ཕྱིར་ཏེ།  ཇི་སྐད་དུ།  ངས་ནི་ཆོས་རྣམས་ལ་བདེན་
པའི་རང་བཞིན་ཅུང་ཟད་ཀྱང་བསྟན་པ་མེད་དོ་ཞེས་གསུངས་པ་ཡིན།  གཉིས་ཀ་ལ་མཐུན་སྣང་དུ་གྲུབ་པའི་དཔེ་མེད་པའི་ཕྱིར།  དཔེ་ཉེར་འཇལ་གྱི་ཚད་མས་ཀྱང་མི་འགྲུབ་པའི་ཕྱིར་རོ། །དེ་ལྟར་ན་སྐྱེས་བུ་རྣམས་ཀྱིས་ཤེས་བྱ་ལ་བདེན་པར་
གྲུབ་པའི་ཆོས་ཅུང་ཟད་ཀྱང་ཡོད་ངེས་པའི་ཐ་སྙད་མི་བྱ་སྟེ།  དེར་འཛིན་གྱི་ཚད་མ་མེད་པའི་ཕྱིར།  ས་ཕྱོགས་སུ་ཤ་ཟ་བཞིན་ནོ། །ཞེས་ངེས་པར་བྱའོ། །དེ་ལ་ཁ་ཅིག་འདི་སྙམ་དུ་སྔར་དབུ་མའི་སྒྲུབ་བྱེད་ཚད་མ་ཉིད་ཡིན་པར་བརྗོད་ནས་ཡང་
འདིར་ཚད་མ་དགག་པ་དང་།  འགོག་བྱེད་ཀྱི་ཚད་མ་ཉིད་འདོད་པ་ནི་སྔ་ཕྱི་དང་དངོས་ཤུགས་ཀྱི་དོན་ཇི་ལྟར་མི་འགལ་ཞེ་ན།  དེ་ལྟར་མོད་ཀྱི་འདིར་ཇི་ལྟར་བཀག་པའི་བདེན་པའི་ཡུལ་ཅན་གྱི་ཚད་མ་དཔྱད་ཀྱང་འཐད་པ་ཞིག་རྒྱུད་ལ་ངེས་པར་
སྐྱེ་བ་ནི་སྔར་བརྗོད་པ་མེད་དོ། །དེ་ཉིད་ཀྱི་ཕྱིར་སློབ་དཔོན་གྱིས་ཚད་མ་བཤད་པ་དང་འགལ་བའི་སྐྱོན་ཡང་མེད་དེ།  སློབ་དཔོན་ནི་དཔྱད་ན་འཐད་པའི་ཚད་མ་མི་བཞེད་ཀྱི།  འཇིག་རྟེན་ལ་གྲགས་པའི་ཚད་མའི་རྣམ་གཞག་གསུངས་པ་ཙམ་ཡིན་པས་
སོ། །གཞན་ཡང་ཚད་མ་དང་གཞལ་བྱ་ལ་སོགས་པ་ཐམས་ཅད་ཐ་སྙད་ཀུན༷་རྫོབ་པ་ཉིད་དུ་ཟད་པས་ཤེས་པ་དང་ཤེས་བྱ་དང་རྟག་པ་དང་མི་རྟག་པ་ལ་སོགས་པ་དོན་དམ་པར་བདེན་པའི་དངོས་པོ་སྒྲུབ་པར་བྱེད་པའི་མངོན་སུམ་ལ་སོགས་པ་ནི་གང་

ཡང་མི་རྙེད་པའོ། །འདི་ལྟར་རབ་རིབ་ཅན་གྱི་ཤེས་པ་ལྟར་བདེན་པར་སྣང་བ་ཙམ་གྱིས་ནི་བདེན་པའི་དོན་ཅན་གྱི་ཚད་མར་མི་འགྲུབ་ལ།  ཡུལ་བདེན་པར་གནས་པས་ཀྱང་དེ་སྒྲུབ་པར་མི་ནུས་ཏེ།  ཤེས་པའི་མི་སླུ་བ་ཉིད་བསྒྲུབ་བྱར་གྱུར་ན།  དེའི་
ཡུལ་བདེན་པར་ཤིན་ཏུ་མི་འགྲུབ་པས་ཕན་ཚུན་བརྟེན་པ་ཉིད་དུ་འགྱུར་བས་ན་འགྱེལ་བས་འགྱེལ་བ་ལ་བརྟེན་པ་ལྟར།  གཉིས་ཀ་མི་འགྲུབ་པ་ཉིད་དུ་འགྱུར་རོ། །འབྲས་བུ་བྱེད་པ་ལ་སོགས་པ་གཞན་ལ་ལྟོས་ནས་གྲུབ་པར་འདོད་ན་ནི། 
དེའང་འབྲས་བུ་གཞན་ལ་ལྟོས་པ་ལ་སོགས་པས་ཐུག་པ་མེད་པར་འགྱུར་རོ། །དེས་ན་ཐ་སྙད་ཙམ་གྱི་རྒྱུ་ལས་ནི་འབྲས་བུ་སྐྱེ་ཞིང་དེའི་རྒྱུ་རྟོགས་པ་ལ་སོགས་པ་ཐམས་ཅད་སྣང་བ་ཙམ་ཉིད་འགའ་ཡང་དེ་ནི་དབང་བྱས་རིགས་པས་མིན་ཏེ།  འདི་
ལྟར་དེ་ཁོ་ནའི་ཡུལ་རིགས་པ་དམ་པའི་སྤྱོད་ཡུལ་དོན་དམ་པར་གྲུབ་པ་ནི་ནམ་ཡང་གང་ན་མེད་པར་ངེས་པར་བྱའོ། །དེ་དག་གིས་ཡོད་ངེས་པའི་རྒྱུ་སྒྲུབ་བྱེད་ཀྱི་ཚད་མ་དགག་པ་བཤད་ཟིན་ཏོ། །གཉིས་པ་མེད་ངེས་པའི་རྒྱུ་གནོད་བྱེད་ཀྱི་རིགས་པ་ལ་
ཀུན་བརྟགས་ཀྱི་བདག་གཙོ་བོར་དགག་པ་དང་།  ཀུན་བརྟགས་དང་ལྷན་སྐྱེས་སོ་སོར་མ་ཕྱེ་བར་དཔྱད་གཞིའི་ཆོས་ཅན་གྱི་སྟེང་དུ་གཙོ་བོར་དགག་པ་གཉིས་ལས་དང་པོ་ལ།  རྣལ་འབྱོར་པ་ཡང་བློ་ཁྱད་ཀྱིས། །གོང་མ་གོང་མ་རྣམས་ཀྱིས་གནོད། །ཅེས་
པའི་ཚུལ་གྱིས་གྲུབ་མཐའ་གོང་མ་གོང་མའི་དགག་པས་དགག་པ་ནི་ཡེ་ཤེས་སྙིང་པོ་ཀུན་ལས་བཏུས་ལས་བཤད་པའི་རིགས་པ་ལྟ་བུ་སྟེ།  ཕྱི་རོལ་པས་བརྟགས་པའི་གང་ཟག་གི་བདག་རྟག་པ་གཅིག་པུ་དང་།  ཆོས་ཀྱི་བདག་གཙོ་བོ་དང་རྡུལ་

ཕྲན་རྟག་པ་སོགས་བྱེ་བྲག་སྨྲ་བའི་རིགས་པས་བཀག །དེས་བརྟགས་པའི་ལྡན་མིན་འདུ་བྱེད་དང་།  འདུས་མ་བྱས་ཀྱི་གཞི་མདོ་སྡེ་པའི་རིགས་པས་བཀག་དེས་བརྟགས་པའི་ཕྱི་རོལ་གྱི་དོན་བདེན་གྲུབ་རྣམ་རིག་
པའི་རིགས་པས་བཀག །དེས་བརྟགས་པའི་གཉིས་སྟོང་གི་ཤེས་པ་དང་སྟོང་ཉིད་བདེན་པར་གྲུབ་པར་དབུ་མ་པའི་རིགས་པས་བཀག་སྟེ།  མཐའ་བཞིའི་སྤྲོས་བྲལ་ཉིད་ལ་སྦྱོར་བར་མཛད་པའོ། །ཀུན་བརྟགས་ཐམས་ཅད་དབུ་མ་ཉིད་ཀྱི་རིགས་
པས་དགག་པ་ནི་བྱང་ཆུབ་སེམས་འགྲེལ་ལྟ་བུ་སྟེ་རང་གཞན་གྱི་སྡེ་པས་བརྟགས་པའི་བདེན་དངོས་ཐམས་ཅད་གང་ཟག་གི་བདག་རྟག་པ་གཅིག་པུ་དང་།  གཟུང་འཛིན་གཉིས་ཀྱིས་བསྡུས་པའི་ཆོས་བདེན་པ་དང་།  གཉིས་སྟོང་གི་རྣམ་རིག་དང་། 
སྟོང་ཉིད་བདེན་པ་བཞིར་བསྡུས་ནས་དབུ་མ་ཉིད་ཀྱི་རིགས་པས་བཀག་སྟེ་མཐར་སྤྲོས་བྲལ་ལ་སྦྱོར་བར་མཛད་པའོ། །གཉིས་པ་ནི་རིགས་ཚོགས་ནས་གསུངས་པའི་རིགས་པ་རྣམས་ཏེ།  དབུ་མ་རྩ་བར།  རྐྱེན་དང་འགྲོ་འོང་སོགས་དཔྱད་གཞི་
འཇིག་རྟེན་ན་གྲགས་པའི་ཐ་སྙད་བདེན་པ་ཉི་ཤུ་རྩ་བདུན་དུ་བསྡུས་ནས་དེ་དག་ལ་བདེན་པར་འཛིན་པའི་ཞེན་ཡུལ་འགོག་པ་སྟེ།  རྐྱེན་དང་ཕུང་ཁམས་སྐྱེ་མཆེད་སོགས་འགའ་ཞིག་ལ་ཀུན་བརྟགས་ཀྱི་བདག་དགག་པ་གཙོ་ཆེ་ཞིང་དེས་ལྷན་སྐྱེས་
ཀྱི་ཡུལ་ཡང་ཁེགས་ལ།  འགྲོ་འོང་དང་།  ལས་དང་།  བྱེད་པ་པོ་སོགས་འགའ་ཞིག་ལ་ལྷན་སྐྱེས་ཀྱི་བདག་དགག་པ་གཙོ་ཆེ་ཞིང་དེས་ཀུན་བརྟགས་ཀྱི་བདག་ཀྱང་ཁེགས་པ་ལྟ་བུའོ། །དེ་དག་གི་དོན་བསྡུ་ན་ཆོས་ཀྱི་བདག་འགོག་པའི་རིགས་

པའི་རྣམ་གྲངས་དང་།  གང་ཟག་གི་བདག་འགོག་པའི་རིགས་པའི་རྣམ་གྲངས་གཉིས་ལས།  དང་པོ་ནི་འགལ་འབྲེལ་ལ་བརྟེན་པའི་རིགས་པའི་འཇུག་པ་བཞི་སྟེ།  ཆོས་རྣམས་ཀྱི་རང་གི་མཚན་ཉིད་རྣམ་པར་བརྟགས་ནས་འགོག་པ་དང་གཞན་དང་
ཁྱད་པར་རྣམ་པར་བརྟགས་ནས་འགོག་པ་དང་།  ཐལ་བའི་སྒོ་ནས་དགག་པ་དང་།  གཏན་ཚིགས་ཀྱི་སྒོ་ནས་དགག་པའོ། །དང་པོ་ལའང་བྱ་བ་བྱེད་པའི་དང་།  ཡུལ་དང་ཡུལ་ཅན་གྱི་དང་།  རྟེན་དང་བརྟེན་པའི་དང་།  ལུས་དང་ཡན་ལག་
གི་དང་།  ཕན་ཚུན་ལྟོས་པའི་ཐ་སྙད་ཀྱི་དོན་དགག་པ་ལྔ་ལས།  དང་པོ་ནི་འགྲོ་བ་དང་།  འོང་བ་དང་།  སྨྲ་བ་དང་།  ལྟ་བ་ལ་སོགས་པ་འགའ་ཞིག་བྱེད་པའི་ཐ་སྙད་རྣམས་ཡིན་ལ།  དེ་ནི་རྣམ་པར་བརྟགས་ན་རུང་བ་མ་ཡིན་ཏེ།  འདི་ལྟར་
བུམ་པ་ལ་སོགས་པ་འགའ་ཞིག་བྱེད་པ་ལ་ཐ་སྙད་དུ་ཆོས་བཞིས་ཁྱབ་པར་མཐོང་སྟེ།  རྫ་མཁན་དང་བདག་པོ་ལ་སོགས་པ་དང་དངོས་དང་བརྒྱུད་པའི་བྱེད་པ་པོ་དང་།  འཇིམ་པ་དང་བུམ་པ་ལ་སོགས་པ་གང་དུ་བྱ་བའི་ལས་དང་།  ལག་པ་
དང་།  འཁོར་ལོ་ལ་སོགས་པ་དངོས་དང་བརྒྱུད་པའི་བྱེད་པ་དང་།  སྐྱེ་བ་དང་འཁོར་བ་ལ་སོགས་པ་ལས་དང་བྱེད་པ་འཇུག་པའི་གཞིའི་བྱ་བའོ། །དེ་དག་ལས་འདིར་བྱེད་པ་ནི་བྱེད་པ་པོ་ཉིད་དུ་བསྡུས་ཏེ་འགྲོ་བྱ་འགྲོ་བྱེད་འགྲོ་བ་ལ་སོགས་པ་
ལས་དང་བྱེད་པོ་བྱ་བ་གསུམ་གྱིས་ཁྱབ་པ་དང་།  གཉིས་པོ་ལའང་རྟེན་དང་འབྲས་བུའི་ཚུལ་གྱིས་བྱ་བས་ཁྱབ་པར་བརྗོད་པར་བྱ་བ་བཀག་པ་ཉིད་ཀྱིས་ཐམས་ཅད་ཁེགས་པར་འགྱུར་རོ། །དེ་དགག་པ་ནི་གསུམ་གྱིས་ཏེ།  བྱས་མ་བྱས་ཀྱི་

ལས་ལ་འགག་པ་དང་མ་ཐོབ་པས་མེད་པ་དང་།  གྱུར་མ་གྱུར་གྱི་བྱེད་པ་པོ་ལ་ཟློས་པ་དང་འགལ་བས་མེད་པ་དང་།  བྱ་བ་དང་བྱེད་པ་པོ་གཅིག་ཉིད་དམ་ཐ་དད་མི་འཐད་པའི་སྒོ་ནས་སོ། །རིགས་པ་འདིས་ནི་དངོས་སུ་གང་
ཅུང་ཟད་བྱེད་པའི་རང་ལྡོག་ཐམས་ཅད་ཁེགས་ལ་ཁྱབ་པའི་སྒོ་ནས་ནི་ཆོས་ཐམས་ཅད་ཁེགས་པར་འགྱུར་ཏེ།  བྱ་བ་དང་མ་འབྲེལ་པའི་ཆོས་འགའ་ཡང་མེད་པའི་ཕྱིར།  སྐྱེ་བ་བཀག་པའི་དངོས་པོ་བཞིན་ནོ། །རིགས་པ་འདི་ནི་རྩ་བ་ལས།  འགྲོ་
འོང་བཀག་པའི་རབ་བྱེད་དུ་གཙོ་བོར་འབྱུང་ངོ་། །གཉིས་པ་ནི་བློས་དོན་རིག་པ་ལ་སོགས་པའི་ཐ་སྙད་ཡིན་ལ།  འདིའང་བརྟགས་ན་མི་རུང་སྟེ་དོན་རྣམས་ལ་སྔ་ཕྱིའི་དབུས་ན་འདུག་པས་ཁྱབ་ཅིང་སྣང་བ་ལ་ད་ལྟར་བས་ཁྱབ་ལ།  ཡང་སྔ་ཕྱིའི་དབུས་
ཡོད་པ་ལ་སྔ་ཕྱི་ཡོད་པས་ཁྱབ་ཅིང་ད་ལྟར་བ་ལ་སྔ་ཕྱི་མེད་པས་ཁྱབ་པས་དོན་བློའི་གཟུང་ཡུལ་དུ་མི་རུང་བ་དང་།  འདས་པ་དང་མ་འོངས་པ་མེད་པ་ཉིད་ཀྱིས་བློ་ད་ལྟར་བའི་ཞེན་ཡུལ་དུའང་མི་རུང་སྟེ།  བློ་འདས་མ་འོངས་ཀྱིས་ད་ལྟར་བའི་དོན་མི་
ཤེས་པ་བཞིན་ནོ། །དེ་བཞིན་དུ་སྒྲས་དོན་བརྗོད་པ་དང་།  ལག་གིས་བུམ་པ་གཟུང་བ་ལ་སོགས་པ་ལའང་དུས་གསུམ་དུ་དཔྱད་ན་མི་འཐད་པར་བལྟའོ། །འདིའང་རིན་ཆེན་ཕྲེང་བ་ལས།  ཡུལ་ནི་འདས་དང་མ་འོངས་རྣམས། །དབང་
པོ་དང་བཅས་དོན་མེད་ལ། །ཞེས་སོགས་འབྱུང་བ་ཡིན་ནོ། །གསུམ་པ་ནི་མཚན་གཞི་དང་།  མཚན་ཉིད་ལ་སོགས་པ་རྟེན་དང་བརྟེན་པ་རྣམས་ཡིན་ལ།  དེའང་བརྟགས་ན་མི་རུང་སྟེ།  རྫས་གཅིག་ལ་བྱ་བྱེད་འགལ་བ་དང་།  ཐ་དད་

དུས་མཉམ་དུ་གྲུབ་པ་མི་ལྟོས་པ་དང་།  སྔ་ཕྱི་མི་ཕྲད་པ་དང་།  ཆོས་ཡོད་མེད་ཀྱི་གཞི་ལ་ཟློས་པ་དང་འགལ་བས་འཇུག་ཚུལ་མི་འཐད་པའི་ཕྱིར་རོ། །འདིའང་རྩ་བ་ལས་འདུས་བྱས་བརྟག་པའི་རབ་བྱེད་ཀྱི་སྐབས་སུ་གཙོ་བོར་འབྱུང་བ་ཡིན་ནོ། །
བཞི་པ་ནི་ཤིང་རྟ་དང་།  དམག་དང་ཕྲེང་བ་ལ་སོགས་པ་ཚོགས་པའི་ཐ་སྙད་ཡིན་ལ།  དེའང་བརྟགས་ན་མི་རུང་སྟེ།  འདི་ལྟར་ཁོག་པ་དང་།  འཁོར་ལོ་ལ་སོགས་པ་ཡན་ལག་འདུས་པ་ལ་ཤིང་རྟ་གཅིག་གི་ཐ་སྙད་བརྗོད་པ་ན་ཐ་སྙད་དེ་འཁོར་
ལོ་ལ་སོགས་པའི་ཡན་ལག་ལས་ལོགས་སུ་མ་སྨོས་ཤིང་མི་ལྟོས་པར་འགྱུར་བས་གཞན་དུ་མི་འཐད་པ་དང་།  ཡན་ལག་དེ་ཉིད་ཀྱིས་ཤིང་རྟར་འགྱུར་བ་དང་།  ཆོས་འགལ་བ་གཅིག་ཏུ་མི་རུང་བས་དེ་ཉིད་དུ་མི་འཐད་པས་ཁེགས་ལ།  དེ་
བཞིན་དུ་འཁོར་ལོ་ལ་སོགས་པའི་ཡན་ལག་ཉིད་ཀྱང་ལྟེ་བ་དང་རྩིབས་ལ་སོགས་པའི་ཚོགས་པའི་ཐ་སྙད་ཡིན་པ་ནི།  རང་གི་ཡན་ལག་ལས་དེ་ཉིད་དང་གཞན་དུ་མེད་པའི་རིགས་པས་ཁེགས་པར་འགྱུར་ཏེ།  ཚུལ་འདི་ཉིད་ཀྱི།  བུམ་པ་
སྣམ་བུ་རེ་ལྡེ་དམག་དང་ནགས་ཚལ་ཕྲེང་བ་ལྗོན་ཤིང་དང་། །ཁང་ཁྱིམ་ཤིང་རྟ་ཕྲན་དང་འགྲོན་གནས་ལ་སོགས་དངོས་རྣམས་གང་དག་དང་། །ཞེས་པའི་ཆོས་ཐམས་ཅད་ལ་སྦྱར་བས་ལུས་ཐམས་ཅད་བཏགས་ཙམ་ལས་རྫས་སུ་མེད་པར་
གྲུབ་ལ།  ཁྱབ་པའི་སྒོ་ནས་ནི་དངོས་པོ་ཙམ་ཡང་རང་བཞིན་མེད་པར་གྲུབ་སྟེ།  ཚོགས་པ་ཉིད་ཀྱིས་ཁྱབ་པའི་ཕྱིར་རོ། །ཇི་སྐད་དུ་ལུང་ལས།  ཚོགས་པ་མ་གཏོགས་པའི་དངོས་པོ་ཕྲ་བའང་མེད་ཅེས་དང་།  གང་ཕྱིར་འདུས་ལས་མ་གཏོགས་

པའི། །དངོས་པོ་བློ་ཡིས་མི་ཟིན་པ། །ཞེས་གསུངས་པས་སོ། །ལྔ་པ་ནི་ཕན་ཚུན་ལྟོས་པ་སྔ་ཕྱི་ལ་སོགས་པའི་དུས་དང་།  ཤར་ལ་སོགས་པའི་ཕྱོགས་དང་།  ཆེ་ཆུང་རིང་ཐུང་།  རྒན་གཞོན།  མཆོག་
དམན་ལ་སོགས་པའི་ཐ་སྙད་ཡིན་ལ།  དེའང་བརྟགས་ན་མི་རུང་བ་ཉིད་དེ།  འདི་ལྟར་རེ་ཞིག་དེ་དག་གི་ཐ་སྙད་སྔོན་པོ་ཉིད་ལ་སོགས་པ་ལྟར་ཟླ་བོ་གཞན་ལ་མ་ལྟོས་པ་ཉིད་དུ་བརྗོད་པར་མི་ནུས་ཏེ།  སྔ་ཕྱི་སོགས་དེ་དག་གནས་སྐབས་
ཐམས་ཅད་དུ་དེ་ཉིད་ཡིན་པར་ཐལ་བ་དང་།  རྒན་གཞོན་སོགས་ཕན་ཚུན་ལྟོས་ནས་འདོགས་པ་མེད་པར་ཐལ་བའི་ཕྱིར་རོ། །དེ་ལྟར་ཡིན་པ་དང་།  སྔ་མའི་ཐ་སྙད་ཅིག་ཤོས་ཕྱི་མ་ལ་ལྟོས་ཤིང་དེའི་ཐ་སྙད་ཀྱང་རིགས་སྔ་མ་ལ་ལྟོས་ཏེ་
ཕན་ཚུན་བརྟེན་པས་མི་འགྲུབ་པ་དང་།  བརྒྱུད་ནས་རང་ལ་རང་ལྟོས་སུ་འགྱུར་བས་གྲུབ་མ་གྲུབ་ལྟོས་པར་མི་རུང་བའི་ཕྱིར་རོ། །འདིས་ནི་དངོས་སུ་ཆེ་ཆུང་བཟང་ངན།  སྡུག་མི་སྡུག་བདེ་སྡུག་གཅིག་དང་ཐ་དད།  མཆོག་དམན་གྱི་
ཐ་སྙད་རང་བཞིན་གྱིས་གྲུབ་པ་ཁེགས་ལ།  ཁྱབ་པའི་སྒོ་ནས་ནི་ཆོས་ཐམས་ཅད་ཀྱི་རང་བཞིན་ཁེགས་པར་འགྱུར་ཏེ།  རྟེན་འབྱུང་མ་ཡིན་པའི་ཆོས་འགའ་ཡང་མེད་པའི་ཕྱིར་རོ། །འདིའང་ལུང་ལས།  གལ་ཏེ་དངོས་པོ་གང་ལྟོས་
གྲུབ། །དེ་ཉིད་ལ་ཡང་ལྟོས་ནས་ནི། །ལྟོས་བྱ་གང་ཡིན་དེ་གྲུབ་ན། །ཞེས་སོགས་གསུངས་པ་ཡིན་ནོ། །གཉིས་པ་གཞན་དང་ཁྱད་པར་བརྟགས་ཏེ་དགག་པ་ནི་གཞན་དག་ཇི་ལྟར་སྣང་བའི་ཆོས་དག་ལ།  རྣམ་པར་བརྟགས་ནས་

འགའ་ཞིག་ཁོ་ན་བདེན་པ་དང་མི་བདེན་པར་ཁས་ལེན་པ་ལ།  འདིའམ་དེའོ་ཞེས་གང་དུ། །རྣམ་པར་དཔྱད་ན་མི་དམིགས་ན། །ཞེས་པའི་དོན་རྒྱུ་མཚན་མཚུངས་པའི་མགོ་སྙོམས་པར་ཡིན་ཏེ།  དེའང་ཐ་སྙད་ཀྱི་རྒྱུ་མཚན་ཡོད་པར་མཚུངས་པ་
དང་།  ཡང་དག་པའི་རྒྱུ་མཚན་མེད་པར་མཚུངས་པ་དང་།  སྤྱི་ལྡོག་གཅིག་པར་ཡིན་པས་དགག་པ་སྟེ་གསུམ་བཤད་ཟིན་ཏོ། །གསུམ་པ་ཐལ་བའི་སྒོ་ནས་དགག་པ་ནི།  ཁས་བླངས་པའི་རྟགས་ཀྱིས་མི་འདོད་པ་ཐལ་བར་འཕེན་པ་སྟེ། 
ལུང་ལས།  རང་བཞིན་ཡོད་ན་འགྲོ་བ་རྣམས། །མ་སྐྱེས་པ་དང་མ་འགགས་དང་། །ཞེས་དང་།  གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཞེས་དང་།  གལ་ཏེ་གཟུགས་དངོས་
པོ་ཡོད་ཅིང་མེད་པ་མ་ཡིན་ན་ནི་ཐེག་པ་ཆེན་པོ་འདིས་ཀྱང་ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་ཟིལ་གྱིས་མནན་ཅིང་འབྱུང་བར་མི་འགྱུར་ཏེ།  ཞེས་པའི་ཚུལ་གྱིས་ཐལ་བའི་སྦྱོར་ངག་མདོ་ལས་ཀྱང་གསུངས་ཤིང་སློབ་དཔོན་
གྱི་རིགས་པ་ཕལ་ཆེར་འདི་ལྟར་གནས་པ་ནི་སྔར་ཐལ་རང་གི་སྐབས་སུ་བཤད་ཟིན་ཏོ། །བཞི་པ་གཏན་ཚིགས་ཀྱི་སྒོ་ནས་དགག་པ་ནི།  མདོ་ལས།  སྲིད་པ་རྣམས་ནི་ཡོང་ཡེ་སྟོང་པ་སྟེ། །ཉི་ཚེའི་སྟོང་པ་མུ་སྟེགས་ཅན་རྣམས་ཀྱིས། །ཞེས་
པའི་ཚུལ་གྱིས་གང་ཞིག་མ་ཁེགས་ན་དབུ་མ་པར་མི་འགྱུར་བའི་དགག་བྱ་ལ་སྤྱི་ལྡོག་ནས་ཁྱབ་བྱེད་དགག་པ་གཅིག་དུ་བྲལ་ལ་སོགས་པའི་གཏན་ཚིགས་ཏེ།  ཞིབ་པར་འོག་ཏུ་འཆད་པར་འགྱུར་ཞིང་།  རང་རྒྱུད་དུ་འདོད་མི་འདོད་ཀྱི་ཁྱེད་

པར་ནི་བཤད་ཟིན་ཏོ། །གཉིས་པ་གང་ཟག་གི་བདག་དགག་པའི་རིགས་པའི་རྣམ་གྲངས་ལ།  བདུན་དུ་དཔྱད་ནས་དགག་པ་དང་།  དེ་ཉིད་ལྔར་བསྡུ་བ་དང་།  དེ་ཉིད་བཞིར་བསྡུ་བ་དང་།  དེའང་གཉིས་
སུ་བསྡུ་བ་སྟེ་བཞི་ལས།  དང་པོ་ནི་འཇུག་པར།  ཕུང་པོ་དང་།  དེ་ཉིད་དང་།  གཞན་ཉིད་དང་།  རྟེན་དང་།  བརྟེན་པ་དང་།  ལྡན་པ་དང་ལྔའི་སྟེང་དུ་ཕུང་པོ་ཚོགས་ཙམ་དང་།  ཕུང་པོའི་བཀོད་པ་དབྱིབས་ཏེ།  རྣམ་པ་བདུན་དུ་
དཔྱད་ནས་དགག་པར་མཛད་པའོ། །གཉིས་པ་ནི་རྩ་བར།  མེ་དང་བུད་ཤིང་བརྟག་པའི་སྐབས་སུ།  ཤིང་ཉིད་མེ་ནི་མ་ཡིན་ཏེ། །ཤིང་ལས་གཞན་ལ་མེ་ཡང་མེད། །མེ་ནི་ཤིང་དང་ལྡན་མ་ཡིན། །མེ་ལ་ཤིང་མེད་དེར་དེ་མེད། །
ཞེས་རྣམ་པ་ལྔའི་སྒོ་ནས་དཔྱད་ཅིང་།  མེ་དང་ཤིང་གིས་བདག་དང་ནི། །ཉེ་བར་ལེན་པའི་ཤེས་པ་ཀུན། །བུམ་སྣམ་སོགས་དང་ལྷན་ཅིག་ཏུ། །མ་ལུས་པར་ནི་རྣམ་པར་བཤད། །ཅེས་ཆོས་དང་གང་ཟག་ཐམས་ཅད་ལ་སྦྱར་བར་གསུངས་
པ་དང་།  དེ་བཞིན་གཤེགས་པ་བརྟག་པའི་སྐབས་སུ།  ཕུང་མིན་ཕུང་པོ་ལས་གཞན་མིན། །དེ་ལ་ཕུང་མེད་དེ་དེར་མེད། །དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། །ཞེས་རྣམ་པ་ལྔའི་སྒོ་ནས་
དགག་པར་གསུངས་སོ། །གསུམ་པ་ལ་གཉིས་ལས།  འཇིག་ལྟ་ཉི་ཤུ་འགོག་པའི་སྐབས་སུ།  བདག་ཕུང་གཞན་དུ་ལྟ་བའི་ཕྱོགས་ལྔ་པ།  བདག་འཇིག་ཚོགས་ལ་མ་ལྟོས་པར་གཟུང་བས་འཇིག་ལྟའི་གྲངས་སུ་མི་བགྲངས་པར་འཇུག་

འགྲེལ་ལས་གསུངས་པས་ཕུང་པོ་རེ་རེའི་སྟེང་དུའང་དེ་ཉིད་དང་རྟེན་དང་བརྟེན་པ་ལྡན་པ་བཞི་བཞིར་དཔྱད་དེ་དགག་པར་གསུངས།  ཡང་བྱང་ཆུབ་སེམས་འགྲེལ་ལས།  ཕུང་རྣམས་ཡོད་དེ་དེ་རྟག་མིན། །དེ་ཡང་བདག་གི་ངོ་བོ་མིན། །
གང་ཡང་རྟག་དང་མི་རྟག་གཉིས། །རྟེན་དང་བརྟེན་པའི་དངོས་པོར་མེད། །ཅེས་ལྡན་པའི་ཕྱོགས།  གཞན་ན་གནག་ལྡན་གཞན་མིན་གཟུགས་ལྡན་ན། །ཞེས་པའི་ཚུལ་གྱིས་དེ་ཉིད་དང་གཞན་ཉིད་གང་རུང་དུ་འདུས་པ་ལ་དགོངས་ནས་དེ་ཉིད་
དང་གཞན་ཉིད་དང་།  རྟེན་དང་བརྟེན་པ་རྣམ་པ་བཞིར་དཔྱད་ནས་དགག་པ་མཛད་དོ། །བཞི་པ་ནི་བདག་བརྟག་པའི་སྐབས་སུ།  གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར། །གལ་ཏེ་ཕུང་པོ་རྣམས་ལས་གཞན།  
ཕུང་པོའི་མཚན་ཉིད་མེད་པར་འགྱུར། །ཞེས་དེ་ཉིད་དང་གཞན་ཉིད་དུ་དཔྱད་པ་གཉིས་སུ་བརྟགས་ནས་དགག་པར་མཛད་དེ།  དེའི་འགྲེལ་བར།  ཡང་གཞན་དེ་བཞིན་གཤེགས་པ་བརྟག་པ་དང་།  མེ་དང་བུད་ཤིང་བརྟག་པར་ཕྱོགས་ལྔ་ཉེ་
བར་བཀོད་ལ་འདིར་ནི་ཕྱོགས་གཉིས་ཉིད་ཡིན་པའི་ཅིའི་ཕྱིར་ཞེ་ན་བརྗོད་པར་བྱ་སྟེ།  གང་ཕྱིར་དེ་དག་ཏུ་ཕྱོགས་ལྔ་བསྟན་པ་དེ་ཉིད་ཀྱི་ཕྱིར་གཞན་དུ་བསྟན་པས་ཡང་འདིར་མ་བསྟན་ཏེ།  མདོར་བསྡུས་ནས་ཕྱོགས་གཉིས་ཤིག་ཉེ་བར་བཀོད་དོ། །ཞེས་
དང་།  ཕུང་མིན་ཕུང་པོ་ལས་གཞན་མིན། །ཞེས་པའི་འགྲེལ་པར།  རྟེན་བརྟེན་པ་དང་ལྡན་པ་གསུམ་ཀ་གཞན་ཉིད་ཀྱི་ཁོངས་སུ་འདུས་པར་གསུངས་ཏེ།  ལྡན་པའི་དཔེར་ལྷས་བྱིན་ནོར་དང་ལྡན་པ་ཞེས་གསུངས་ཏེ།  འདི་ནི་ཕྱོགས་གཅིག་པའི་

དབང་དུ་བྱས་སོ། །གལ་དེ་སངས་རྒྱས་ཕུང་པོ་ལ་ཞེས་པའི་སྔ་འགྲེལ་དུ།  བདག་ལ་ཕུང་པོ་བརྟེན་པའི་དཔེར།  རི་གངས་ཅན་ལ་ནགས་ཚལ་གནས་པ་དང་།  ཕུང་པོ་ལ་བདག་བརྟེན་པའི་དཔེར་ནགས་ཁྲོད་དུ་སེང་
གེ་གནས་པ་དང་།  བདག་ཕུང་པོ་དང་ལྡན་པའི་དཔེར་འཁོར་ལོ་སྒྱུར་བའི་རྒྱལ་པོ་མཚན་དང་ལྡན་པ་སྨོས་པས་རྟེན་བརྟེན་པ་གཉིས་ནི་གཞན་ཉིད་ཀྱི་ཕྱོགས་སུ་འདུས་ཤིང་།  ལྡན་པ་གཉིས་ཀར་འདུས་པ་གཞུང་གོང་འོག་ཀུན་གྱི་དགོངས་པའོ།
ཡོད་པ་སྒྲོ་འདོགས་ཀྱི་མཐའ་དགག་པའི་རིགས་པའི་རྣམ་གྲངས་བཤད་ཟིན་ཏོ། །གསུམ་པ་མཐར་སྤྲོས་པའི་མཐའ་ཐམས་ཅད་འགོག་པའི་རིགས་པ་ནི་ལུང་ལས།  ཡོད་པ་མེད་པའི་ཟླས་དྲངས་ཏེ། །མེད་པའང་ཡོད་པའི་ཟླས་དྲངས་ཏེ། །ཞེས་
དང་།  སློབ་དཔོན་གྱིས།  དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ།  ཞེས་དང་།  བདེན་གཉིས་ལས།  དགག་བྱ་ཡོད་པ་མ་ཡིན་པས། །ཡང་དག་ཏུ་ན་བཀག་མེད་གསལ། །ཞེས་སོགས་ཀྱི་དབུ་མའི་གཞུང་ལུགས་
རྣམས་ལས་ཡོད་མེད་གང་རུང་གཅིག་དགག་བྱར་བྱེད་པའི་ཚེ་ན།  ཅིག་ཤོས་ཡང་དགག་བྱར་བྱེད་དགོས་པར་གསུངས་པས་མཐར་ཡོད་མེད་སོགས་སྤྲོས་པའི་མཐའ་གང་དུའང་གཟུང་དུ་མེད་པར་གྲུབ་པའོ། །བཞི་པ་རིགས་པའི་གཙོ་བོ་སོ་སོར་
བཤད་པ་ལ་བཞི་སྟེ།  ཆོས་ཀྱི་བདག་དགག་པའི་རིགས་པའི་གཙོ་བོར་བཤད་པ་དང་།  གང་ཟག་གི་བདག་དགག་པའི་རིགས་པའི་གཙོ་བོར་བཤད་པ་དང་།  དེ་ལྟར་བཀག་པས་གྲུབ་པའི་དོན་དང་།  དགག་པའི་གོ་རིམ་བསྟན་པའོ། །དང་པོ་

ལ་ངོ་བོ་ལ་དཔྱོད་པ་གཅིག་དུ་བྲལ།  རྒྱུ་ལ་དཔྱོད་པ་རྡོ་རྗེ་གཟེགས་མ།  འབྲས་བུ་ལ་དཔྱོད་པ་ཡོད་མེད་སྐྱེ་འགོག །གཉིས་ཀ་ལ་དཔྱོད་པ་མུ་བཞི་སྐྱེ་འགོག །ཐམས་ཅད་ལ་དཔྱོད་པ་རྟེན་འབྲེལ་གྱི་གཏན་ཚིགས་དང་ལྔ་ལས།  དང་པོ་ལ་
འང་གསུམ་སྟེ།  རྟགས་འགོད་པ།  ཚུལ་བསྒྲུབ་པ།  གྲུབ་པའི་རྟགས་ལུང་དང་སྦྱར་བའོ། །དང་པོ་ནི།  སྣང་བ་འདི་དག་ནི་རང་བཞིན་དུ་ཡོད་པ་མ་ཡིན་ཏེ།  གཅིག་དང་དུ་མ་དང་བྲལ་བའི་ཕྱིར།  གཟུགས་བརྙན་བཞིན་ཞེས་པའོ། །
གཉིས་པ་ལ་ཆོས་ཅན།  བསྒྲུབ་བྱ།  གཏན་ཚིགས་ཀྱི་དོན་གསུམ་ངེས་པར་བྱ་བ་ལས།  དང་པོ་ནི།  འདིའི་ཆོས་ཅན་དུ་སྣང་བ་ཐམས་ཅད་ཚོགས་པའི་སྤྱི་འགོད་ན་མི་འགྲུབ་ཅིང་།  བྱེ་བྲག་འགའ་ཞིག་འགོད་ན་གཞན་ལ་བདེན་པར་ཡོད་
པའི་སྒྲོ་འདོགས་མི་ཆོད་པས་ཁྱབ་པའི་སྟོང་ཉིད་མི་འགྲུབ་བོ། །ཞེས་རྟོགས་ན་དེ་ནི་མ་ཡིན་ཏེ།  སྣང་བ་ཙམ་གྱི་སྤྱི་འགོད་པས་དེ་བྱེ་བྲག་སོ་སོའི་སྟེང་དུ་ཐ་སྙད་པའི་མངོན་སུམ་གྱིས་གྲུབ་པ་ལ།  དེ་ལ་བདེན་པར་ཡོད་པའི་སྒྲོ་འདོགས་དངོས་སུ་ཁེགས་
པས་བྱེ་བྲག་ཐམས་ཅད་ལའང་བདེན་པར་ཡོད་པའི་སྒྲོ་འདོགས་ཤུགས་ལ་ཁེགས་པས།  ཉི་ཚེ་བའི་སྟོང་པར་ཡང་མི་འགྱུར་རོ། །ཡང་སྐབས་ཁ་ཅིག་ཏུ་ནི་ཕ་རོལ་པོ་གང་ལ་ལོག་རྟོག་ཞུགས་པའི་གཞི་ཆོས་ཅན་དུ་གཟུང་བའང་ཡོད་དེ། །རྣམ་རིག་པའི་ངོར་
གཉིས་མེད་ཀྱི་རྣམ་ཤེས་ཆོས་ཅན་དུ་གཟུང་བ་ལྟ་བུའོ། །འདི་ལའང་སྔར་རྒོལ་དཔྱད་པ་མ་ཞུགས་པའི་གོང་དུ་ཆོས་ཅན་ཁས་ལེན་ཅིང་།  ཕྱིར་རྒོལ་དཔྱད་པ་ཞུགས་ནས་བསྒྲུབ་བྱ་རྟོགས་པའི་རྗེས་དཔག་མ་སྐྱེས་ཀྱི་བར་དུ་ཆོས་ཅན་ཁས་ལེན་པ་ཐ་

སྙད་བདེན་པ་ཐབས་སུ་གྱུར་པའི་དོན་ཡིན་པ་སྔར་བཤད་ཟིན་ལ།  འཆད་པར་འགྱུར་བའི་གཏན་ཚིགས་ཐམས་ཅད་ལ་དེ་བཞིན་དུ་སྦྱར་བར་བྱའོ། །རང་རྒྱུད་པ་ནི་སྔར་རྒོལ་དཔྱད་པ་ཞུགས་པ་དང་།  ཕྱི་རྒོལ་ལ་རྗེས་
དཔག་སྐྱེས་པའི་ཚེ་ཆོས་ཅན་ཁས་ལེན་པ་ནི་རང་རྒྱུད་ཀྱི་ཁྱད་པར་རོ། །གཉིས་པ་རང་བཞིན་མེད་པའི་སྣང་བ་མ་ཡིན་དགག་གམ།  རང་བཞིན་མེད་པ་མེད་དགག་བསྒྲུབ་བྱ་ཡིན།  དང་པོ་ལྟར་ན་མ་ཡིན་དགག་དོན་དམ་དུ་འགྱུར་ལ།  གཉིས་པ་
ལྟར་ན་རིགས་ཤེས་ཆོས་དང་ཆོས་ཅན་ཚོགས་པའི་སྤྱི་མི་འཇལ་བས་རྗེས་དཔག་མ་ཡིན་པར་འགྱུར་རོ། །ཞེ་ན།  འདི་ལ་ཁ་ཅིག་མ་ཡིན་དགག་བསྒྲུབ་བྱར་བྱེད་པ་ནི་མི་རིགས་ཏེ།  སྣང་བ་རིགས་ངོར་མ་གྲུབ་པས་དེ་དང་ཚོགས་པའི་མ་ཡིན་དགག་
རིགས་ངོར་མ་གྲུབ་པའི་ཕྱིར་རོ། །རྒྱ་སྟོན་ན་རེ་དོན་དམ་པར་སྣང་བ་དང་ཚོགས་པ་མེད་ཀྱང་རང་བཞིན་མེད་པ་དེ་ཉིད་མ་ཡིན་དགག་ཏུ་གྲུབ་བོ་ཞེས་ཟེར་བའང་མི་འཐད་དེ།  གལ་ཏེ་མི་སྟོང་ཅུང་ཟད་ཡོད་ཅེས་སོགས་ཀྱི་རིགས་པས་དེ་ཉིད་ཀྱང་མི་
དགོས་པར་གྲུབ་པའི་ཕྱིར།  འོ་ན་ཅི་ཞེ་ན་དོན་དམ་རང་བཞིན་མེད་པ་ཙམ་དུའང་མ་གྲུབ་པའི་མེད་དགག་བསྒྲུབ་བྱར་བྱེད་པ་ཡིན་ཏེ།  རིགས་ཤེས་ཀྱི་དོན་སྣང་བ་དེ་ཉིད་མ་དམིགས་པར་བྱ་དགོས་པའི་ཕྱིར།  དེས་སྣང་བ་ལ་སྐུར་པ་བཏབ་པར་ཡང་མི་
འགྱུར་ཏེ།  ཐ་སྙད་ཀྱི་རྣམ་གཞག་གི་ཚེ་ཁས་ལེན་པའི་ཕྱིར།  གསུམ་པ་ལ་ཕྱོགས་ཆོས་བསྒྲུབ་པ་དང་།  ཁྱབ་པ་བསྒྲུབ་པ་གཉིས་ལས།  དང་པོ་ལ་གསུམ་སྟེ།  དགག་བྱ་གཅིག་དང་དུ་མ་ངོས་གཟུང་བ་དང་།  དེ་སྣང་བ་ལ་ཇི་ལྟར་དགག་པ་

དང་།  བཀག་པ་ལ་སྐྱོན་སྤང་བའོ། །དང་པོ་ལ་བརྫུན་པའི་གཅིག་དང་དུ་མ་ནི་ཆ་ཤས་དང་བཅས་པའི་གཅིག་དང་དུ་མ་ཡིན་ཞིང་།  བདེན་པའི་གཅིག་དང་དུ་མ་ནི་ཆ་ཤས་མེད་པའི་གཅིག་དང་དུ་མ་སྟེ།  ཆ་ཤས་དང་བཅས་པའི་གཅིག་ནི་ཟླ་བཅས་སུ་
འགྱུར་བས་དཔྱད་ན་གཅིག་གི་དོན་མེད་པའི་ཕྱིར་དང་།  བརྫུན་པའི་གཅིག་སོགས་དེ་བདེན་པའི་དུ་མར་འགལ་བའི་ཕྱིར་རོ། །འདིར་ཐ་སྙད་དུ་གཅིག་དང་དུ་མ་ཙམ་ནི་དགག་བྱ་མ་ཡིན་ཏེ།  ཡང་དག་ཀུན་རྫོབ་ཀྱི་དབང་དུ་བྱས་ནས་གཅིག་དང་དུ་མའི་
ཐ་སྙད་མང་དུ་ཡོད་པའི་ཕྱིར་རོ། །དེས་ན་རིགས་པས་དཔྱད་པའི་ཚེ་གཅིག་དང་དུ་མར་གྲུབ་པ་ནི་དགག་བྱའོ། །གཉིས་པ་ལ་བདེན་པའི་གཅིག་དགག་པ་དང་།  དེས་བདེན་པའི་དུ་མ་ཁེགས་པར་བསྟན་པ་གཉིས་ལས།  དང་པོ་ལའང་གཉིས་ཏེ། 
རགས་པ་ཡན་ལག་ཅན་གཅིག་དགག་པ་དང་།  དེ་རྩོམ་བྱེད་ཕྲ་མོ་ཡན་ལག་གཅིག་ཡོད་པ་དགག་པའོ། །དང་པོ་ནི།  གཞན་གྱི་སྡེ་པ་དག་སྐྱེས་བུའི་ལུས་ལྟ་བུ་ཡན་ལག་ཐམས་ཅད་ལ་ཁྱབ་པ་དང་།  དེ་ཉིད་ཀྱིས་ན་གཅིག་ཡིན་པ་དང་།  དེ་ཉིད་
ཀྱིས་ན་རྟག་པ་ཡིན་པ་སྟེ།  ཆོས་གསུམ་དང་ལྡན་པའི་རགས་པ་ཡན་ལག་ཅན་གཅིག་ཏུ་སྨྲའོ། །དེ་ནི་མི་རུང་སྟེ།  ཡན་ལག་ཅན་གྱི་ལུས་ནི་དོན་དམ་པར་ཡན་ལག་དུ་མ་དང་།  དབྱེར་མེད་ཡིན་པའི་ཕྱིར་ན་དུ་མར་འགྱུར་བའི་ཕྱིར།  སྣོད་ཐ་དད་ཀྱི་
རྒྱ་ཤུག་བཞིན་ནོ། །གཉིས་པ་ལ་རང་གི་སྡེ་པ་ཁ་ཅིག །རགས་པ་ཡན་ལག་ཅན་གཅིག་ཡིན་པ་མ་གྲུབ་མོད།  དེ་རྩོམ་བྱེད་ཀྱི་རྡུལ་ཕྲ་རབ་ཆ་མེད་ཀྱི་དངོས་པོ་དང་།  སེམས་ཀྱི་རྒྱུན་རྩོམ་བྱེད་ཤེས་པ་སྐད་ཅིག་ཆ་མེད་ཀྱི་དངོས་པོ་བདེན་པའི་གཅིག་ཏུ་

ཡོད་པར་སྨྲའོ། །འདི་ལ་དང་པོ་ཡུལ་གྱི་ཆ་ཤས་དཔྱད་པས་དགག་པ་དང་།  གཉིས་པ་དུས་ཀྱི་ཆ་ཤས་དཔྱད་པས་དགག་པ་གཉིས་ལས།  དང་པོ་ལའང་གསུམ་སྟེ།  ཕྲད་མ་ཕྲད་དང་།  ལྟས་མ་བལྟས་དང་།  རིང་
ཐུང་བརྟག་པས་དགག་པའོ། །དང་པོ་ནི།  རགས་པ་རྩོམ་པའི་ཚེ་དབུས་ཀྱི་རྡུལ་ཕྱོགས་ཀྱི་རྡུལ་དང་ཕྲད་དམ་མ་ཕྲད།  དང་པོ་ལྟར་ན།  བདག་ཉིད་ཀུན་གྱིས་ཕྲད་ན་ཕྱོགས་ཀྱི་རྡུལ་དབུས་ཀྱི་གོ་སར་ཐིམ་པར་འགྱུར་བས་ན་ཕྱོགས་དྲུག་ནས་རྡུལ་
ཅི་ཙམ་སྦྱར་ཡང་ཆེར་མི་འགྱུར་བར་ཐལ་ལོ། །ཕྱོགས་གཅིག་གིས་ཕྲད་ན་དབུས་ཀྱི་རྡུལ་ཕྱོགས་དྲུག་གི་རྡུལ་ལ་ཕྲད་པའི་ཆ་དྲུག་ཏུ་འགྱུར་བས་ཆ་མེད་གཅིག་ཡིན་པ་ཉམས་སོ། །གཉིས་པ་ལྟར་ན་རྡུལ་རྣམས་ཕན་ཚུན་མ་ཕྲད་པའི་ཕྱིར། །རགས་
པ་རྩོམ་པར་མི་རིགས་ཏེ།  བར་དུ་ཆོད་པའི་རྡུལ་བཞིན།  དེ་ལྟར་ཡང་ཉི་ཤུ་པ་ལས།  དྲུག་གིས་གཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ཀྱང་གོ་གཅིག་ན། །གོང་བུའང་རྡུལ་ཕྲན་ཙམ་དུ་འགྱུར། །ཞེས་
གསུངས་སོ། །གཉིས་པ་ནི་དབུས་ཀྱི་རྡུལ་ཕྱོགས་བཅུའི་དབུས་ན་གནས་པ་ཉིད་ཀྱིས་ཤར་ལ་ལྟ་བའི་ངོས་དེ་ཉིད་ཀྱིས་ལྷག་མ་དགུའི་རྡུལ་ལ་ལྟའམ།  ཕྱོགས་གཞན་དང་གཞན་གྱིས་ལྟ།  དང་པོ་ལྟར་ན་ཕྱོགས་གཞན་གྱི་རྡུལ་རྣམས་ཀྱང་
ཤར་ཕྱོགས་དེ་ཉིད་ལ་གནས་པར་འགྱུར་ཏེ།  དབུས་རྡུལ་ཤར་ལ་ལྟ་བའི་ལྟ་ས་ཡིན་པའི་ཕྱིར།  གཉིས་པ་ལྟར་ན་ཕྱོགས་བཅུའི་རྡུལ་ལ་ལྟ་བའི་ཆ་ཤས་བཅུ་ཡོད་པས་ཆ་ཤས་མེད་པའི་གཅིག་ཡིན་པ་ཉམས་སོ། །གསུམ་པ་ནི་རྡུལ་ཕྲན་གཉིས་

མཐུད་པའི་བར་སྟེང་དུ་རྡུལ་ཕྲན་གཅིག་གནས་པ་ལ་རིང་ཐུང་ཡོད་དམ་མེད།  ཡོད་ན་ཆ་ཤས་མེད་པ་ཉམས་ལ།  མེད་ན་ཅི་ཙམ་མཐུད་ཀྱང་རྡུལ་གཅིག་ལས་རིང་བར་མི་འགྱུར་བས་རགས་པ་རྩོམ་པར་མི་འཐད་དོ། །གཉིས་པ་ནི་དེ་བཞིན་དུ་ཤེས་
པའི་སྐད་ཅིག་ཀྱང་དབུས་ཀྱི་སྐད་ཅིག་དེ་སྔ་ཕྱི་དང་མ་ཕྲད་ན་རགས་པ་རྩོམ་པར་འགལ་ལ།  ཕྲད་ན་བདག་ཉིད་ཀུན་གྱིས་ཕྲད་དམ།  ཆ་འགའ་ཞིག་གིས་ཕྲད་པའི་བརྟགས་པའང་སྔ་མ་བཞིན་དུ་མཚུངས་ཞིང་།  དེ་བཞིན་དུ་སྔ་ཕྱི་གཉིས་ཀྱི་དབུས་
ན་གནས་པས་སྔ་ཕྱི་གཉིས་ལ་ཉེ་བའི་ཆ་དུ་མ་ཡོད་དགོས་པ་ཡིན་ཏེ།  རིན་ཆེན་ཕྲེང་བ་ལས།  ཐོག་མ་དབུས་དང་ཐ་མ་ཡང་། །སྐད་ཅིག་བཞིན་དུ་བསམ་བྱས་ན། །སྐད་ཅིག་གསུམ་གྱི་བདག་ཉིད་ཕྱིར། །འཇིག་རྟེན་སྐད་ཅིག་ལ་མི་གནས། །
ཞེས་གསུངས་སོ། །གཉིས་པ་དེས་བདེན་པའི་དུ་མ་ཁེགས་པར་བསྟན་པ་ནི།  ཕྱི་ནང་གི་དངོས་པོ་རྣམས་ལ་བདེན་པའི་གཅིག་མེད་ཕྱིར་བདེན་པའི་དུ་མའང་མི་འགྲུབ་པར་འགྱུར་ཏེ།  སོག་བྱེད་མེད་པས་བསགས་པ་མི་འགྲུབ་པས་སོ། །གསུམ་
པ་བཀག་པ་ལ་སྐྱོན་སྤང་བ་ནི།  གལ་ཏེ་དེ་ལྟར་ན་ཆ་དུ་མ་བསྒྲུབས་ནས་གཅིག་བཀག་ལ་གཅིག་བཀག་པས་དུ་མ་བཀག་པ་ཡིན་ན།  གཅིག་དང་དུ་མ་འགལ་ལམ་འབྲེལ།  དང་པོ་ལྟར་ན་གཅིག་བཀག་ནས་དུ་མ་འགོག་པ་མི་འཐད་ལ།  གཉིས་
པ་ལྟར་ན་དུ་མ་བསྒྲུབས་ནས་གཅིག་འགོག་པ་མི་འཐད་དོ་ཞེ་ན།  འདི་ལ་ཁ་ཅིག་གཅིག་ཡིན་དང་དུ་མ་ཡིན་པ་འགལ་ཞིང་།  ཡོད་པ་འབྲེལ་པས་ཕྱོགས་གཉིས་ཀ་ལ་སྐྱོན་མེད་ཅེས་འཆད་ཀྱང་།  རྨ་བྱས་ནི་དེ་ལྟར་ན་དུ་མ་བསྒྲུབ་པས་གཅིག་ཡིན་པ་

ཁེགས་ཀྱང་ཡོད་པ་མི་ཁེགས་པས་སྐབས་དོན་ལས་ཉམས་པར་འགྱུར་རོ། །དེས་ན་ཆ་ཤས་དང་བཅས་པའི་དུ་མ་དང་།  ཆ་ཤས་མེད་པའི་གཅིག་འགལ་བས་རྣམ་གཞག་དང་པོ་འཐད་ལ།  ཆ་ཤས་མེད་པའི་དུ་མ་ཡིན་ན་
ཆ་ཤས་མེད་པའི་གཅིག་དང་འབྲེལ་དགོས་པས་རྣམ་གཞག་ཕྱི་མ་འཐད་པ་ཡིན་ནོ་ཞེས་བཞེད་དོ། །གཉིས་པ་ཁྱབ་པ་བསྒྲུབ་པ་ནི་བདེན་པའི་དངོས་པོ་ཡོད་ན་བདེན་པའི་གཅིག་དང་དུ་མ་གང་རུང་དུ་འགྱུར་དགོས་ཏེ།  གཞི་གཅིག་གི་སྟེང་དུ་ཟླ་བོ་ཡོད་
མེད་དངོས་འགལ་ཡིན་པའི་ཕྱིར་རོ། །དེས་ན་གཏན་ཚིགས་འདི་ཐ་སྙད་བསྒྲུབ་ཡིན་ཏེ།  བདེན་པའི་གཅིག་དང་དུ་མ་ཁེགས་པ་ན་བདེན་དངོས་ཀྱི་དོན་ཁེགས་ཟིན་པའི་ཕྱིར་རོ། །གསུམ་པ་གྲུབ་པའི་རྟགས་ལུང་དང་སྦྱར་བ་ནི།  རྒྱན་ལས།  བདག་
དང་གཞན་སྨྲའི་དངོས་འདི་དག །ཡང་དག་ཏུ་ན་གཅིག་པ་དང་། །དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། །ཞེས་དང་།  འཕགས་པ་ལྷས།  རྣམ་ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་
འདོད་དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པདྨོ་བཞིན། །ཞེས་གསུངས་སོ། །གཉིས་པ་རྒྱུ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས་ནི་སྔར་ཐལ་རང་གི་སྐབས་སུ་རྒྱས་པར་བཤད་ཟིན་ཏོ། །གསུམ་པ་འབྲས་བུ་ལ་དཔྱོད་པ་ཡོད་
མེད་སྐྱེ་འགོག་གི་གཏན་ཚིགས་ལའང་གསུམ་སྟེ།  རྟགས་འགོད་པ།  སྦྱོར་བའི་ཚུལ་བསྒྲུབ་པ།  གྲུབ་པའི་དོན་ལུང་དང་སྦྱར་བའོ། །དང་པོ་ནི།  སྣང་བ་འདི་དག་རང་བཞིན་གྱིས་མེད་དེ།  འབྲས་བུ་ཡོད་མེད་སྐྱེ་བ་དང་བྲལ་བའི་ཕྱིར།  གཟུགས་

བརྙན་ལ་སོགས་པ་བཞིན།  ཞེས་པའོ། །གཉིས་པ་ལ་ཆོས་ཅན་དང་བསྒྲུབ་བྱའི་དོན་ནི་སྔར་བཤད་ཟིན་ཅིང་།  གཏན་ཚིགས་ཀྱི་དོན་ལ་ཕྱོགས་ཆོས་བསྒྲུབ་པ་དང་།  ཁྱབ་པ་བསྒྲུབ་པ་གཉིས་ལས།  དང་པོ་ལའང་གཉིས་ཏེ།  འབྲས་བུ་སྔར་ཡོད་
པ་སྐྱེ་བ་དགག་པ་དང་།  མེད་པ་སྐྱེ་བ་དགག་པའོ། །དང་པོ་ནི།  གྲངས་ཅན་པ་དག་འབྲས་བུ་རྒྱུའི་བདག་ཉིད་དུ་མི་གསལ་བར་ཡོད་པ་གསལ་བར་སྐྱེ་བར་སྨྲའོ། །དེ་ནི་མི་འཐད་དེ།  འབྲས་བུ་ནི་རྒྱུ་དེ་དག་ལ་ལྟ་རུང་མ་དམིགས་པའི་ཕྱིར།  ཇི་
སྐད་དུ།  རྩ་བ་ལས།  གལ་ཏེ་རྒྱུ་དང་རྐྱེན་རྣམས་ཀྱི། །ཚོགས་ལ་འབྲས་བུ་ཡོད་ན་ནི། །ཚོགས་ལ་གཟུང་དུ་ཡོད་རིགས་ན། །ཚོགས་པ་ཉིད་ལ་གཟུང་དུ་མེད་ཅེས་གསུངས་སོ། །ཡང་བྱེ་བྲག་ཏུ་སྨྲ་བས་འབྲས་བུ་མ་འོངས་པ་ན་ཡོད་པ་ད་
ལྟར་བར་སྐྱེ་བར་སྨྲ་བའང་མི་འཐད་དེ།  མ་འོངས་པ་ནི་བདག་ཉིད་ཀྱི་དངོས་པོ་མ་ཐོབ་ཅིང་མེད་པས་ཡོད་པར་འགལ་བའི་ཕྱིར་རོ། །དེ་ལྟར་ཡང་།  གལ་ཏེ་དངོས་པོ་མ་སྐྱེས་པ། །འགའ་ཞིག་གང་ན་ཡོད་གྱུར་ན། །དེ་ནི་སྐྱེ་འགྱུར་དངོས་པོ་མེད། །
མེད་ན་གང་ཞིག་སྐྱེ་བར་འགྱུར། །ཞེས་གསུངས་སོ། །གཉིས་ཀ་ལ་ཐུན་མོང་དུ་ཡོད་པ་ནི་སྐྱེ་བར་མི་འགྱུར་ཏེ།  སྐྱེ་བ་ནི་དངོས་པོ་གྲུབ་པའི་དོན་དུ་ཡིན་ལ།  དངོས་པོ་ཉིད་གྲུབ་ཟིན་པའི་ཕྱིར་རོ། །ཇི་སྐད་དུ།  ཡོད་ན་རྐྱེན་གྱིས་ཅི་ཞིག་བྱ། །ཞེས་གསུངས་
སོ། །གཉིས་པ་ནི་མདོ་སྡེ་པ་དང་།  རྣམ་རིག་པ་དག །འབྲས་བུ་སྔར་མེད་གསར་དུ་སྐྱེ་བར་འདོད་དོ། །འདི་དགག་པ་ལ་བཞི་སྟེ།  རྟེན་མེད་པས་བྱ་བ་འགལ་བ་དང་།  འབྲས་བུ་མེད་པས་རྣམ་འཇོག་གི་རྒྱུ་མི་འགྲུབ་པ་དང་།  རྒྱུ་མཚན་མ་

མཚུངས་པས་ཧ་ཅང་ཐལ་བ་དང་།  མེད་པའི་རང་བཞིན་དོར་མ་དོར་ལ་བརྟགས་ནས་དགག་པའོ། །དང་པོ་ནི་ཆོས་གཞན་ལ་སྐྱེ་བའི་བྱ་བ་བརྟེན་པས་ཆོས་གཞན་སྐྱེ་བ་མི་རུང་བས་ན་འབྲས་བུ་དེ་ཉིད་ལ་བརྟེན་དགོས་ལ།  འབྲས་
བུ་དེ་མེད་ན་བརྟེན་མེད་པས་སྐྱེ་བའི་བྱ་བ་མེད་པས་ཅི་ལྟར་སྐྱེ་བར་འགྱུར།  དེས་ན་སྐྱེ་བའི་བྱ་བ་དང་།  རྟེན་འབྲས་བུའི་དངོས་པོ་ཕན་ཚུན་བརྟེན་པས་མཐར་གང་ཡང་མི་འགྲུབ་པ་ཉིད་དེ།  རྩ་བ་ལས།  གང་ཚེ་སྐྱེ་བ་ཡོད་པ་ན། །སྐྱེ་བཞིན་འདི་འབྱུང་མེད་པའི་
ཚེ། །ཅི་ལྟར་སྐྱེ་ལ་བརྟེན་ནས་ནི། །སྐྱེ་བཞིན་ཞེས་ནི་བརྗོད་པར་བྱ། །ཞེས་སོ། །གཉིས་པ་ནི།  འདི་ནི་འདིའི་རྒྱུ་ཡིན་ལ།  འདི་ནི་འདིའི་འབྲས་བུ་ཡིན་ནོ། །ཞེས་རྒྱུ་འབྲས་ཀྱི་ཐ་སྙད་ཕན་ཚུན་ལྟོས་ནས་འཇོག་པས་ན་འབྲས་བུ་དེ་
མེད་ན་གང་གི་རྒྱུར་བཏགས་ཏེ་རྒྱུའི་རྣམ་འཇོག་གི་རྒྱུ་མེད་པའི་ཕྱིར་ཏེ།  ལུང་ལས།  འབྲས་བུ་ཡོད་པ་མ་ཡིན་པར། །རྒྱུ་ཡི་རྒྱུ་ཉིད་ཡོད་མིན་པས། །དེ་ཡི་ཕྱིར་ན་འབྲས་བུ་ཀུན། །རྒྱུ་ཉིད་དུ་ནི་ཐལ་བར་འགྱུར། །ཞེས་གསུངས་སོ། །
གསུམ་པ་ནི་འབྲས་བུའི་ངོ་བོ་སྔར་མེད་པའམ་རྐྱེན་ལ་མེད་ཀྱང་སྐྱེ་ན་ནི།  རི་བོང་གི་རྭ་ལ་སོགས་པའི་རྐྱེན་མ་ཡིན་པ་ལས་ཀྱང་སྐྱེ་བར་འགྱུར་ཏེ།  མེད་པར་ཁྱད་པར་མེད་པའི་ཕྱིར་རོ། །ཇི་སྐད་དུ་རྩ་བ་ལས།  ཅི་སྟེ་དེ་ནི་མེད་པར་ཡང་། །རྐྱེན་དེ་དག་
ལས་སྐྱེ་འགྱུར་ན། །རྐྱེན་མ་ཡིན་པ་དག་ལས་ཀྱང་། །ཅི་ཡི་ཕྱིར་ན་སྐྱེ་མི་འགྱུར། །ཞེས་སོ། །བཞི་པ་ནི་སྔར་གྱི་དངོས་པོ་མེད་པའི་རང་བཞིན་དོར་ནས་སམ།  མ་དོར་བ་དངོས་པོ་འགྱུར་གྲང་།  ཕྱི་མ་ལྟར་ན་ཕན་ཚུན་འགལ་ཞིང་སྔ་མ་ལྟར་ན་

དོན་མེད་པ་དང་།  ཕན་ཚུན་བརྟེན་པར་འགྱུར་ཏེ།  ཇི་སྐད་དུ།  སྤྱོད་འཇུག་ལས།  གནས་སྐབས་དེ་དངོས་ཇི་ལྟར་ཡིན། །དངོས་གྱུར་གཞན་ཡང་གང་ཞིག་ཡིན། །མེད་ཚེ་དངོས་ཡོད་སྲིད་མིན་ན། །དངོས་པོ་ཡོད་པར་ནམ་ཞིག་འགྱུར། །
དངོས་པོ་སྐྱེས་པར་མ་གྱུར་བ། །དངོས་མེད་དང་ནི་འབྲལ་མི་འགྱུར། །དངོས་མེད་དང་ནི་མ་བྲལ་ན། །དངོས་པོ་ཡོད་པའི་སྐབས་མི་སྲིད། །ཅེས་གསུངས་སོ། །གཉིས་པ་ཁྱབ་པ་བསྒྲུབ་པ་ནི།  སྐྱེ་བ་ལ་འབྲས་བུ་སྔར་ཡོད་མེད་དངོས་
འགལ་ཡིན་པས་བར་དུ་ཕུང་པོ་གསུམ་པ་གཞན་མི་སྲིད་ལ།  མ་སྐྱེས་པའི་དངོས་པོ་གཞན་མི་སྲིད་པ་ནི་བཤད་ཟིན་ཏོ། །གསུམ་པ་ནི་རྩ་བ་ལས།  མེད་དམ་ཡོད་པའི་དོན་ལ་ཡང་། །རྐྱེན་ནི་རུང་བ་མ་ཡིན་ཏེ། །ཞེས་པ་དང་།  སྤྱོད་
འཇུག་ལས།  དངོས་པོ་ཡོད་པར་གྱུར་པ་ལ། །རྒྱུ་ཡིས་དགོས་པ་ཅི་ཞིག་ཡོད། །འོན་ཏེ་དེ་ནི་མེད་ན་ཡང་། །རྒྱུ་ཡིས་དགོས་པ་ཅི་ཞིག་ཡོད། །བྱེ་བ་བརྒྱ་ཕྲག་རྒྱུ་ཡིས་ཀྱང་། །དངོས་པོ་མེད་པ་བསྒྱུར་དུ་མེད། །ཅེས་དང་།  བརྒྱ་
པ་ལས།  འབྲས་བུ་ཡོད་པར་གང་འདོད་དང་། །འབྲས་བུ་མེད་པར་གང་འདོད་ལ། །ཁྱིམ་གྱི་དོན་དུ་ཀ་བ་ལ། །སོགས་པའི་རྒྱན་ནི་དོན་མེད་འགྱུར། །ཞེས་གསུངས་སོ། །བཞི་པ་རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་
ལའང་གསུམ་སྟེ།  རྟགས་འགོད་པ་དང་།  སྦྱོར་བའི་ཚུལ་གསུམ་ངེས་པར་བྱ་བ།  གྲུབ་པའི་དོན་ལུང་དང་སྦྱར་བའོ། །དང་པོ་ནི་སྣང་བ་འདི་དག་རང་བཞིན་གྱིས་མེད་དེ།  རྒྱུ་གཅིག་གིས་འབྲས་བུ་གཅིག་དང་དུ་མ་མི་བསྐྱེད།  རྒྱུ་དུ་མས་

འབྲས་བུ་གཅིག་དང་དུ་མ་མི་བསྐྱེད་པའི་ཕྱིར་ཞེས་པའོ། །གཉིས་པ་ལ་ཆོས་ཅན་དང་།  བསྒྲུབ་བྱའི་དོན་ནི་སྔར་དང་འདྲ་ལ།  གཏན་ཚིགས་ཀྱི་དོན་ལ་ཕྱོགས་ཆོས་བསྒྲུབ་པ་དང་།  ཁྱབ་པ་བསྒྲུབ་པ་གཉིས་ལས། 
དང་པོ་ནི།  འདི་ལྟར་རྒྱུ་གཅིག་གིས་འབྲས་བུ་གཅིག་བྱེད་པ་ནི་མེད་དེ།  རྒྱུ་དང་འབྲས་བུ་ནི་ཐ་ན་རྡུལ་ཕྲ་མོ་ལྟ་བུ་ལ་སོགས་པའི་ཆ་དུ་མ་ཉིད་དུ་མཐོང་བས་གཅིག་ཏུ་གྲུབ་པ་མེད་པའི་ཕྱིར་དང་།  མིག་ལ་སོགས་པ་ལས་མིག་གི་རྣམ་པར་ཤེས་
པ་ལ་སོགས་པ་འབྱུང་བ་ཉིད་དུ་མཐོང་བས་ན་མིག་ལ་སོགས་པའི་རྒྱུན་ཕྱི་མ་མི་འབྱུང་བར་འགྱུར་ན་འབྱུང་བ་ཡང་མཐོང་བའི་ཕྱིར་རོ། །རྒྱུ་གཅིག་གིས་འབྲས་བུ་དུ་མ་བྱེད་པའང་མ་ཡིན་ཏེ།  དབང་ཕྱུག་དང་གཙོ་བོ་ལ་སོགས་པ་རྟག་པ་གཅིག་པུ་ནི་རྒྱུ་
ཡིན་པ་བཀག་ཟིན་པའི་ཕྱིར་དང་།  རྒྱུ་གཅིག་ལས་ཀྱང་འབྲས་བུ་དུ་མ་འབྱུང་ན་འབྲས་བུ་ཐ་དད་པའི་ཆོས་རྣམས་རྒྱུ་མེད་པ་ཉིད་དུ་འགྱུར་ཏེ།  རྒྱུ་ལ་མི་འདྲ་བའི་ཁྱད་པར་མེད་པའི་ཕྱིར་རོ། །རྒྱུ་དུ་མས་འབྲས་བུ་གཅིག་བསྐྱེད་པའང་མིན་ཏེ།  རྒྱུ་
མི་འདྲ་བས་འབྲས་བུ་མི་འདྲ་བར་བྱེད་པར་མི་འགྱུར་བ་དེ་ལྟ་ནའང་མི་འདྲ་བ་སྣ་ཚོགས་རྒྱུ་མེད་པར་འགྱུར་བའི་ཕྱིར་རོ། །རྒྱུ་དུ་མས་འབྲས་བུ་དུ་མ་བྱེད་པའང་མ་ཡིན་ཏེ།  དེའང་རྒྱུ་ཐམས་ཅད་ཀྱིས་འབྲས་བུ་ཐམས་ཅད་བྱེད་པ་ལ་འདོད་ན་དེ་མི་སྲིད་པའི་
ཕྱིར་དང་།  སྲིད་ཀྱང་དུ་མས་གཅིག་བྱེད་པའི་ནང་དུ་འདུས་ལ་དེ་ལའང་ཉེས་པ་བརྗོད་ཟིན་ཏོ། །རྒྱུ་རེ་རེས་འབྲས་བུ་རེ་རེ་བྱེད་པ་ལ་འདོད་ན་དེ་ནི་གཅིག་གིས་གཅིག་བྱེད་པ་ཡིན་ལ།  དེ་ལའང་ཉེས་པ་བརྗོད་ཟིན་པའི་ཕྱིར་རོ། །གཉིས་པ་ནི་སྐྱེ་བ་མུ་

བཞི་པོ་དེ་ལས་མི་སྲིད་ལ་མུ་བཞིའང་ཁེགས་པའི་ཕྱིར་སྐྱེ་བ་མེད་དེ་ནམ་མཁའ་ལ་སོགས་པ་བཞིན་ནོ། །གསུམ་པ་གྲུབ་པའི་དོན་ལུང་དང་སྦྱར་བ་ནི་བདེན་གཉིས་ལས།  དུ་མས་དངོས་པོ་གཅིག་མི་བྱེད། །དུ་མས་དུ་མ་བྱེད་མ་ཡིན། །གཅིག་གིས་
དུ་མའི་དངོས་མི་བྱེད། །གཅིག་གིས་གཅིག་བྱེད་པའང་མིན། །ཞེས་གསུངས་སོ། །ལྔ་པ་ཐམས་ཅད་ལ་དཔྱོད་པ་རྟེན་འབྲེལ་གྱི་གཏན་ཚིགས་ལའང་གསུམ་སྟེ།  དང་པོ་རྟགས་འགོད་པ་ནི།  སྣང་བ་འདི་དག་རང་བཞིན་མེད་དེ།  རྟེན་
ཅིང་འབྲེལ་བར་འབྱུང་བ་ཡིན་པའི་ཕྱིར།  སྒྱུ་མ་བཞིན་ཞེས་པའོ། །གཉིས་པ་སྦྱོར་བའི་དོན་ངོས་གཟུང་བ་ནི་ཆོས་ཅན་གྱི་དོན་ནི་སྔར་བཤད་པ་ལྟར་སྣང་བ་ཙམ་ཡིན་ལ།  འདི་ལ་གཙང་ནག་པས་འཁྲུལ་བའི་གཟུང་ཡུལ་དངོས་མེད་ལ་
རྟེན་ནས་འབྱུང་བའི་རྟགས་མ་གྲུབ་པས་ཆོས་ཅན་གྱི་ཕྱོགས་གཅིག་ལ་མ་གྲུབ་པར་འགྱུར་རོ། །ཞེས་གསུངས་པ་ལ།  རྨ་བྱས་དེ་ནི་སློབ་དཔོན་གྱི་དགོངས་པར་ནི་མ་མངོན་ཏེ།  དེ་ལ་རང་གི་མཚན་ཉིད་དུ་གྲུབ་པའི་རྟེན་ནས་འབྱུང་བ་མེད་ཀྱང་།  དེ་
ནི་རྟེན་འབྲེལ་གྱི་དོན་མ་ཡིན་ཞིང་རྟེན་འབྱུང་དུ་སྣང་བ་ཙམ་རྟེན་འབྲེལ་གྱི་དོན་ཡིན་ལ།  དེ་ནི་འཁྲུལ་པའི་གཟུང་ཡུལ་ཟླ་གཉིས་ཀྱི་རྣམ་པ་དང་།  དོན་སྤྱི་སོགས་ལའང་ཡོད་པའི་ཕྱིར་ཏེ།  བློ་དེ་ཉིད་ཀྱི་ངོར་ཡུལ་ཤེས་གཉིས་ཀ་སྐྱེ་བར་མཚུངས་ཤིང་བློ་གཞན་གྱི་ངོར་ནི་ཡུལ་ཤེས་
གཉིས་ཀ་སྐྱེ་མེད་དུ་མཚུངས་པའི་ཕྱིར་ཏེ།  འཇུག་པ་ལས།  དབང་པོ་རབ་རིབ་བཅས་པ་བློ་གང་གིས། །རབ་རིབ་མཐུ་ལས་སྐྲ་རྣམས་གང་མཐོང་བ། །དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །

ཞེས་དང་།  དངོས་པོ་སྟོང་པ་གཟུགས་བརྙན་ལ་སོགས་པ། །ཚོགས་ལ་ལྟོས་རྣམས་མ་གྲགས་པ་ཡང་མིན། །ཞེས་དང་།  རྩ་བ་ལས།  གང་ཞིག་རྟེན་འབྱུང་མ་ཡིན་པའི། །དངོས་པོ་ཡོད་པ་མ་ཡིན་ནོ། །ཞེས་གསུངས་
པས་སོ། །ཞེས་པའི་སྐྱོན་བརྗོད་མཛད་པ་ནི་ཤིན་ཏུ་འཐད་པར་སྣང་སྟེ།  གཞན་དུ་ན་སྒྱུ་མ་དང་ཆུ་ཟླ་དཔེར་བརྗོད་པའི་ཚེ་གཏན་ཚིགས་ཀྱིས་སྟོང་པར་ཐལ་པའི་ཕྱིར་རོ། །བསྒྲུབ་བྱའི་དོན་ནི་སྔར་བཤད་པ་བཞིན་ནོ། །གཏན་ཚིགས་ཀྱི་
དོན་ལ་གཉིས་ཏེ།  ཕྱོགས་ཆོས་བསྒྲུབ་པ་དང་ཁྱབ་པ་བསྒྲུབ་པའོ། །དང་པོ་ལ་གཉིས་ཏེ།  རྟེན་འབྲེལ་གྱི་དོན་ངོས་གཟུང་བ་དང་།  དེ་སྣང་བ་ལ་ཇི་ལྟར་བསྒྲུབ་པའོ། །དང་པོ་ནི།  ཆོས་འགའ་ཞིག་ལ་བརྟེན་ནས་འབྱུང་བ་ཡིན་པས།  ཡེ་
མ་བྱུང་བ་དང་།  རྒྱུ་མེད་དུ་འབྱུང་བ་དང་།  རྒྱུ་ངེས་མེད་ལས་འབྱུང་བ་རྣམས་སེལ་བར་བྱེད་དོ། །དེ་ལ་ངོ་བོ་ལྟོས་པ་དང་།  རྣམ་འཇོག་ལྟོས་པ་གཉིས་ལས།  དང་པོ་ནི།  ཆོས་འགའ་ཞིག་ལས་འགའ་ཞིག་གི་ངོ་བོ་གྲུབ་པ་མར་མེ་ལ་ལྟོས་
ནས་འོད་འབྱུང་བ་ལྟ་བུ་སྟེ།  རིན་ཆེན་ཕྲེང་བར།  འདི་སྐྱེས་པས་ན་འདི་སྐྱེ་དཔེར། །མར་མེ་སྐྱེས་པས་འོད་བཞིན་ནོ། །ཞེས་སོ། །གཉིས་པ་ནི་ཆོས་འགའ་ཞིག་ལས།  འདི་ནི་འདིའོ་ཞེས་བྱ་བའི་ཐ་སྙད་གྲུབ་པ་སྟེ།  དེ་ཉིད་ལས།  འདི་ཡོད་
པས་ན་འདི་འབྱུང་དཔེར། །རིང་པོ་ཡོད་པས་ཐུང་ངུ་བཞིན། །ཞེས་སོ། །གཉིས་པ་ནི།  སྣང་བའི་ཆོས་རྣམས་ཐ་སྙད་དུ་རྐྱེན་ལ་ལྟོས་པ་ནི་སྔར་རྒྱུ་མེད་བཀག་པའི་སྐབས་སུ་བཤད་ཟིན་ཏོ། །རྒྱུ་འབྲས་ལ་སོགས་པའི་ཐ་སྙད་ཀྱང་ཕན་ཚུན་

ལྟོས་པ་ཉིད་དེ།  འདིའི་འབྲས་བུའོ་ཞེས་རྒྱུ་ལ་ལྟོས་པ་མ་ཡིན་ན་འབྲས་བུའི་འཇོག་བྱེད་མེད་ཅིང་།  འདིའི་རྒྱུའོ་ཞེས་འབྲས་བུ་ལ་ལྟོས་པ་མ་ཡིན་ན།  རྒྱུའི་འཇོག་བྱེད་མེད་པའི་ཕྱིར་ཏེ།  ལུང་ལས།  འབྲས་བུ་ཡོད་པ་མ་ཡིན་པར། །རྒྱུ་ཡི་རྒྱུ་
ཉིད་ཡོད་མིན་པས། །དེ་ཡི་ཕྱིར་ན་འབྲས་བུ་ཀུན། །རྒྱུ་ཉིད་དུ་ནི་ཐལ་བར་འགྱུར། །ཞེས་གསུངས་སོ། །འདི་ཉིད་ཀྱིས་མཚན་ཉིད་དང་མཚོན་བྱ།  གཏན་ཚིགས་དང་བསྒྲུབ་བྱ།  ཤེས་པ་དང་ཤེས་བྱེད།  ཡན་ལག་དང་ཡན་ལག་ཅན། 
དགག་བྱ་དང་བཀག་ཆོས།  རིང་པོ་དང་ཐུང་ངུ་།  སྔ་མ་དང་ཕྱི་མ།  ཕ་རོལ་དང་ཚུ་རོལ་ལ་སོགས་པ་ཐམས་ཅད་ཕན་ཚུན་ལྟོས་པར་གྲུབ་བོ། །དེའི་ཕྱིར་སྣང་བའི་ཆོས་འདི་ཉིད་ཀྱི་སྟེང་དུ་ངོ་བོའམ་ཐ་སྙད་ལ་མ་ལྟོས་པའི་ཆོས་ཅུང་ཟད་ཀྱང་མེད་པར་གྲུབ་
པས་ཆོས་ཅན་སྣང་བ་ལ་རྟེན་འབྲེལ་གྱི་གཏན་ཚིགས་གྲུབ་བོ། །གཉིས་པ་ཁྱབ་པ་བསྒྲུབ་པ་ལ་གཉིས་ཏེ།  རང་བཞིན་གཞིར་བྱས་ལ་རྟེན་འབྱུང་དགག་པ་དང་།  རྟེན་འབྱུང་གཞིར་བྱས་ལ་རང་བཞིན་དགག་པའོ། །དང་པོ་ནི།  འཇིག་རྟེན་ན་
རང་བཞིན་ཆོས་རྣམས་ཀྱི་ངོ་བོའམ།  གཤིས་ལ་བརྗོད་པས་མེའི་ཚ་བའམ་ཆུའི་གཤེར་བ་ལྟར་ཡུལ་དུས་རྣམ་པ་གང་དུའང་མི་འཁྲུལ་ཞིང་དེར་གནས་པའི་ངོ་བོ་ལ་གྲགས་པ་ཡིན་ནོ། །དེས་ན་རང་བཞིན་ལ་ཆུའི་ཚ་བ་བཞིན་ངོ་བོ་རྐྱེན་གྱིས་བསྐྱེད་
པ་མ་ཡིན་པ་དང་།  རིང་ཐུང་དང་སྔ་ཕྱི་བཞིན།  རྣམ་འཇོག་གཞན་ལ་ལྟོས་པ་མ་ཡིན་པ་དང་།  གར་མཁན་གྱི་ཆ་ལུགས་བཞིན་གཞན་དུ་འགྱུར་བ་མ་ཡིན་པ་ཞེས་བྱ་བའི་ཆོས་སུམ་ལྡན་དགོས་པ་ཡིན་ཏེ།  གཞན་དུ་ན་རང་བཞིན་དུ་མི་འགྱུར་

བའི་ཕྱིར་རོ། །དེ་ལྟ་བུའི་ཆོས་སུམ་ལྡན་གྱི་རང་བཞིན་ལ་གཏན་ཚིགས་བརྟེན་ནས་འབྱུང་བ་མེད་པ་ནི་རྟེན་འབྱུང་ལ་ངོ་བོ་ལྟོས་པ་དང་།  རྣམ་འཇོག་ལྟོས་པ་ངེས་པ་ཉིད་ཀྱིས་གྲུབ་བོ། །གཉིས་པ་ལ་གསུམ་སྟེ།  རྣམ་
འཇོག་ལྟོས་པ་ཕན་ཚུན་བརྟེན་པས་དང་།  ངོ་བོ་ལྟོས་པ་གྲུབ་མ་གྲུབ་བརྟགས་པས་དང་།  དེ་གཉིས་ཀ་དུས་མཉམ་མི་མཉམ་བརྟགས་པས་རང་བཞིན་དགག་པའོ། །དང་པོ་ནི།  རིང་ཐུང་ངམ་རྒྱུ་འབྲས་རྣམ་འཇོག་ལྟོས་པ་ཕན་ཚུན་ལྟོས་པར་འགྱུར་
བས་མཐའ་གཉིས་ལ་ལྟོས་ནས་དེར་འཇོག་དགོས་ལ་དེ་ལ་རང་གྲུབ་ན་ལྟོས་མི་དགོས་ཤིང་མ་གྲུབ་ན་དེ་ལ་ལྟོས་པའི་ལྟོས་པ་ཉིད་མི་གྲུབ་པས།  རང་བཞིན་གྱིས་གྲུབ་པ་འགལ་བས།  ཇི་སྐད་དུ།  རྩ་བ་ལས།  གལ་ཏེ་དངོས་པོ་གང་ལྟོས་གྲུབ། །
དེ་ཉིད་ལ་ཡང་ལྟོས་ནས་ནི། །ལྟོས་བྱ་གང་ཡིན་དེ་གྲུབ་ན། །གང་ལ་ལྟོས་ནས་གང་ཞིག་གྲུབ། །ཅེས་གསུངས་པས་སོ། །གཉིས་པ་ནི་ངོ་བོ་གྲུབ་པའམ།  མ་གྲུབ་པ་ཉིད་ལྟོས་གྲང་།  དང་པོ་ལྟར་ན་ལྟོས་པ་དོན་མེད་དུ་འགྱུར་ལ།
གཉིས་པ་ལྟར་ན་བོང་བུའི་རྭ་ལྟར་ལྟོས་པ་པོ་མེད་པས་གང་ཞིག་ལྟོས་པར་འགྱུར་ཏེ།  རྩ་བ་ལས།  དངོས་པོ་ལྟོས་གྲུབ་གང་ཡིན་པ། །དེ་མ་གྲུབ་ན་ཇི་ལྟར་ལྟོས། །ཅི་སྟེ་གྲུབ་པ་ལྟོས་ཞེ་ན། །དེ་ནི་ལྟོས་པར་མི་རིགས་སོ། །ཞེས་
གསུངས་པས་སོ། །གསུམ་པ་ནི།  དུས་མཉམ་པ་ལ་ཕན་གདགས་བྱ་འདོགས་བྱེད་མེད་ལ།  དུས་མི་མཉམ་པ་ལ་ལྟོས་ས་ཡོད་པའི་ཚེ་ལྟོས་ཆོས་མེད་ཅིང་།  ལྟོས་ཆོས་ཡོད་པའི་ཚེ་ལྟོས་ས་མེད་པས་གང་ཞིག་གང་ལ་ལྟོས་པར་འགྱུར་ཏེ། 

 རྩ་བ་ལས།  འདོད་ཆགས་དང་ནི་ཆགས་པ་དག །ལྷན་ཅིག་ལྷན་ཅིག་མིན་མི་འགྲུབ། །འདོད་ཆགས་བཞིན་དུ་ཆོས་རྣམས་ཀུན། །ལྷན་ཅིག་ལྷན་ཅིག་མིན་མི་འགྲུབ། །ཅེས་གསུངས་པས་སོ། །དེའི་ཕྱིར་རྟེན་འབྲེལ་ནི་དཔྱད་ན་རང་
བཞིན་མེད་པར་གྲུབ་ལ།  སྔར་ཆོས་རྣམས་རྟེན་འབྲེལ་དུ་བསྒྲུབ་པ་དང་འགལ་བར་ཡང་མི་འགྱུར་ཏེ།  དཔྱད་ན་རང་བཞིན་མེད་པ་དེ་ཉིད་རྟེན་འབྲེལ་གྱི་དོན་ཡིན་པའི་ཕྱིར་རོ། །གསུམ་པ་རིགས་པས་དཔྱད་པའི་རྟགས་ལུང་དང་སྦྱར་བ་ནི།  མདོ་
ལས།  གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་ཏེ་བག་ཡོད་ཡིན། །ཞེས་དང་།  རིགས་པ་དྲུག་ཅུ་པ་ལས།  དེ་དང་དེ་རྟེན་
གང་འབྱུང་བ། །རང་གི་ངོ་བོར་དེ་མ་སྐྱེས། །རང་གི་ངོ་བོར་གང་མ་སྐྱེས། །དེ་ལ་སྐྱེས་ཞེས་ཇི་སྐད་བྱ། །ཞེས་དང་།  རྩ་བ་ལས།  རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །དེ་ཕྱིར་སྟོང་པ་མ་ཡིན་པའི། །ཆོས་
འགའ་ཡོད་པ་མ་ཡིན་ནོ། །ཞེས་གསུངས་པས་སོ། །དེ་དག་གིས་ནི་ཆོས་ཀྱི་བདག་དགག་པའི་རིགས་པའི་གཙོ་བོ་བསྟན་ཟིན་ཏོ། །གཉིས་པ་གང་ཟག་གི་བདག་དགག་པའི་རིགས་པའི་གཙོ་བོ་བསྟན་པ་ལ་གསུམ་སྟེ།  འགོག་དགོས་པའི་རྒྱུ་
མཚན་དང་།  ཅི་ལྟར་འགོག་པའི་ཚུལ་དང་།  བཀག་པས་གྲུབ་པའི་དོན་ནོ། །དང་པོ་ནི་འཇུག་པར།  ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་གྱུར་ཅིང་། །བདག་ནི་འདི་ཡི་ཡུལ་དུ་རྟོགས་

བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་དང་།  གཞུང་གཞན་ལས་ཀྱང་།  ཉེས་པ་རྣམ་པ་ཐམས་ཅད་དག །འཇིག་ཚོགས་ལྟ་ལས་སྐྱེས་པ་ཡིན། །ཞེས་དང་།  དེ་ཕྱིར་གྲོལ་
འདོད་ཐོག་མེད་པའི། །རྒྱུ་ཅན་རིགས་མཐུན་ས་བོན་ལས། །བྱུང་བའི་འཇིག་ཚོགས་ལྟ་བ་དག །རྩ་བ་ཉིད་ནས་དབྱུང་བར་གྱིས། །ཞེས་སོ། །དེ་དབྱུང་བ་ལ་དེའི་ཞེན་ཡུལ་སུན་དབྱུང་དགོས་ཏེ།  འདི་ཡུལ་སུན་དབྱུང་མེད་པར་
ནི། །དེ་སྤོང་བར་ནི་ནུས་མ་ཡིན། །ཞེས་དང་།  འཕགས་པ་ལྷས་ཀྱང་།  ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་ལྡོག་པར་འགྱུར། །ཞེས་གསུངས་པས་སོ། །འཇིག་ལྟའི་ངོ་བོ་ནི།  འཇུག་འགྲེལ་ལས།  དེ་
ལ་འཇིག་ཚོགས་ལ་ལྟ་བ་ནི།  ང་དང་ངའི་སྙམ་པ་དེ་ལྟ་བུའི་རྣམ་པར་ཞུགས་པ་ཤེས་རབ་ཉོན་མོངས་པ་ཅན་ནོ། །ཞེས་གསུངས་པས།  ཕུང་པོ་ལ་བརྟེན་ནས་ངར་འཛིན་པ་འཇིག་ཚོགས་ལ་ལྟ་བ་ཡིན་པར་མ་ཟད་ངའི་གཟུགས་ཕུང་ངོ་
སྙམ་པ་ལྟ་བུ་ངས་ཁྱད་པར་དུ་བྱས་ནས་ཕུང་པོར་འཛིན་པའང་འཇིག་ཚོགས་ལ་ལྟ་བ་ཡིན་པར་གསུངས་སོ། །དེ་ཉིད་ཆོས་ཀྱི་བདག་འཛིན་མ་ཡིན་ནམ་སྙམ་ན།  ངས་ཁྱད་པར་དུ་མ་བྱས་པར་སྤྱིར་ཕུང་པོ་ཙམ་དུ་འཛིན་པར་ཆོས་ཀྱི་བདག་
འཛིན་དུ་འཇོག་པས་ཁྱད་པར་ཤིན་ཏུ་ཆེ་བ་སྟེ།  དང་པོར་ང་ཞེས་བདག་ལ་ཞེན་གྱུར་ཅིང་། །བདག་གི་འདི་ཞེས་དངོས་ལ་ཆགས་བསྐྱེད་པ། །ཞེས་པའི་སྐབས་ཀྱི་ཕུང་པོའི་དངོས་པོ་ལ་ཆགས་པའི་བློ་དང་།  ཇི་སྲིད་ཕུང་པོར་འཛིན་ཡོད་པ། །

ཞེས་པའི་སྐབས་ཀྱི་ཕུང་པོར་འཛིན་པའི་བློའི་ཁྱད་པར་ལྟ་བུའོ། །གཉིས་པ་ལ་གཉིས་ཏེ།  གང་ཟག་རྣམ་པ་བདུན་དུ་གྲུབ་པ་དགག །བརྗོད་དུ་མེད་པའི་གང་ཟག་དགག་པའོ། །དང་པོ་ལ་ལྔ་སྟེ།  ཕུང་པོ་ལས་གཞན་དུ་གྲུབ་པ་དགག །ཕུང་པོ་
དང་གཅིག་ཏུ་གྲུབ་པ་དགག །རྟེན་དང་བརྟེན་པའི་ཕྱོགས་གཉིས་དགག །ལྡན་པའི་ཕྱོགས་དགག །ཚོགས་པ་དང་དབྱིབས་དགག་པའོ། །དང་པོ་ནི།  གཞན་དུ་འདོད་པ་ནི་ཕྱི་རོལ་པ་སྟེ།  གྲངས་ཅན་པས།  ཟ་པོ་རྟག་དངོས་བྱེད་པོ་མིན་
པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བརྟགས། །ཞེས་པ་ལྟར་ཁྱད་པར་ལྔ་ལྡན་དུ་འདོད་ལ།  བྱེ་བྲག་པས་གཞན་གསུམ་འདྲ་བ་ལས་བྱེད་པ་པོ་ཡིན་པ་དང་།  ཡོད་ཏན་དགུ་དང་ལྡན་པས་ཡོན་ཏན་དང་བཅས་པར་འདོད་
དོ། །རིག་བྱེད་དུ་སྨྲ་བ་དག་ནི་བུམ་པ་ལ་སོགས་པའི་ནམ་མཁའ་ལྟར་ལུས་ཐ་དད་པས་བདག་གཅིག་སྣ་ཚོགས་པ་ཉིད་དོ་ཞེས་བྱ་བ་ལ་སོགས་པར་འདོད་དོ། །གསང་མཐའ་པས་ནི་གཟུང་འཛིན་གཉིས་སྟོང་གི་རྟག་གཅིག་ཆ་མེད་ཤེས་རིག་སྟེ་
ཁྱད་པར་ལྔ་ལྡན་དུ་འདོད་དོ། །གཅེར་བུ་པ་ནི་ལུས་ཀྱི་ཚད་ཙམ་དུ་གནས་པས་ཞུམ་པ་དང་རྒྱས་པར་འདོད་དོ། །ཐམས་ཅད་ཀྱང་ཕུང་པོ་ལས་དོན་གཞན་པ་དང་།  རྟག་དངོས་སུ་འདོད་པ་ནི་འདྲའོ། །དེ་དག་འགོག་པའི་རིགས་པ་ལ།  མུ་
སྟེགས་རང་ལ་གྲགས་པའི་གཏན་ཚིགས་དང་།  འགལ་འབྲེལ་ལ་བརྟེན་པའི་རིགས་པས་དགག་པ་གཉིས་ལས།  དང་པོ་ནི།  དེ་ལྟ་བུའི་བདག་ནི་དོན་དམ་དུ་ཡོད་པ་དང་།  ངར་འཛིན་ལྷན་སྐྱེས་ཀྱི་རྟེན་ཡིན་པ་དང་།  ཀུན་རྫོབ་ཏུ་ཡོད་པ་

གསུམ་ཆར་ཡང་མི་འཐད་དེ་མ་སྐྱེས་པའི་ཕྱིར་དཔེར་ན་མོ་གཤམ་གྱི་བུ་བཞིན།  ཞེས་པའི་རང་ལ་གྲགས་ཀྱི་གཏན་ཚིགས་ཀྱིས་གནོད་ཅིང་།  དེ་བཞིན་དུ་ཟ་བ་པོ་སོགས་ཀྱི་ཁྱད་པར་ཀུན་ལའང་གཏན་ཚིགས་དེ་ཉིད་
ཀྱིས་གནོད་པའོ། །གཉིས་པ་ནི།  ཕུང་པོ་ལས་དོན་གཞན་དུ་མེད་དེ་སྣང་རུང་མ་དམིགས་པའི་ཕྱིར་ཞེས་པའི་གཏན་ཚིགས་དང་།  ངར་འཛིན་ལྷན་སྐྱེས་ཀྱི་བློའི་རྟེན་དུ་མི་འཐད་དེ།  དེ་ལྟ་བུའི་ཁྱད་པར་རིག་པ་མེད་པར་ཡང་ངར་འཛིན་
ལྷན་སྐྱེས་སྐྱེ་བ་ཡོད་པའི་ཕྱིར་ཞེས་པའི་གཏན་ཚིགས་གཉིས་ཀྱིས་གནོད་པའོ། །གཉིས་པ་ནི་གཅིག་ཏུ་འདོད་པ་རང་སྡེ་མང་པོས་བཀུར་བའི་སྡེ་པ་སྟེ།  དེ་དག་གིས་བདག་ཕུང་པོ་ལས་དོན་གཞན་དུ་ཡོད་པ་ལ་རིགས་པས་གནོད་ཅིང་རྫས་སུ་ནི་
ཡོད་པས་ཕུང་པོ་ཉིད་བདག་ལྟའི་དམིགས་པ་ཡིན་ནོ། །དེ་ལའང་ཁ་ཅིག་ཕུང་པོ་ལྔ་ཆར་བདག་ཏུ་འདོད་དེ།  ཇི་སྐད་དུ།  བཅོམ་ལྡན་འདས་ཀྱིས་དགེ་སྦྱོང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་
དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ། །ཞེས་གསུངས་པ་ལྟ་བུའོ། །དེས་ན་ལུང་འདི་འཇིག་ཚོགས་ལ་ལྟ་བ་ཕུང་པོ་ལ་དམིགས་ནས་བདག་དང་བདག་གི་བའི་རྣམ་པར་ཞུགས་པ་བསལ་བའི་ཆེད་དུ་གསུངས་
པ་ཡིན་ནོ་ཞེས་འདོད་དོ། །གཞན་དག་ནི་སེམས་ཁོ་ནར་བདག་ཏུ་འདོད་དེ།  བདག་ཉིད་བདག་གི་མགོན་ཡིན་གྱི། །གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་ཐུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་

གསུངས་པས་སོ། །འདིས་སེམས་ལ་བདག་ཏུ་གསུངས་པར་ཅིས་ཤེས་ན།  ཕུང་པོ་ལས་ཐ་དད་པའི་བདག་མེད་པའི་ཕྱིར་དང་།  མདོ་གཞན་ལས་སེམས་འདུལ་བར་གསུངས་པའི་ཕྱིར་ཏེ།  སེམས་འདུལ་བ་ནི་ལེགས་པར༷་ཏེ། །སེམས་ཐུལ་
བས་ནི་བདེ་བ་འདྲེན། །ཞེས་གསུངས་པ་དེ་ལས་སོ་ཞེས་འདོད་དོ། །འདིར་ཙོང་ཁ་པས།  སློབ་དཔོན་ལེགས་ལྡན་བྱེད་ཀྱིས།  ཡིད་ཀྱི་རྣམ་ཤེས་བདག་གི་མཚན་གཞིར་འདོད་སེམས་ཙམ་པས་ཀུན་གཞིའི་རྣམ་ཤེས་བདག་གི་མཚན་གཞིར་
འདོད་པས་དེ་དག་ཀྱང་བདག་ཕུང་གཅིག་ཏུ་འདོད་དོ། །ཞེས་སྨྲ་བ་ནི་མ་དཔྱད་པ་སྟེ།  དེ་དག་ནི་ཕུང་པོ་བདག་གི་གདགས་གཞིར་འདོད་ཀྱི་མཚན་གཞིར་མི་འདོད་པའི་ཕྱིར།  ཕུང་པོ་བདག་འཛིན་ལྷན་སྐྱེས་ཀྱི་དམིགས་པ་ཡིན་ན།  བདག་ཏུ་
ཁས་ལེན་དགོས་སོ་ཞེས་ཐལ་འགྱུར་བས་འཕུལ་བ་ཡིན་གྱི་རང་ངོས་ནས་བདག་ཕུང་གཅིག་ཏུ་འདོད་པའང་མ་ཡིན་ཏེ།  ཁ་ཆེ་བྱེ་བྲག་སྨྲ་བ་ཡན་ཆད་ལ་བདག་ཕུང་གཅིག་ཏུ་འདོད་པ་མེད་པའི་ཕྱིར་རོ། །དེ་ལྟར་མང་བཀུར་བས་བདག་ཕུང་གཅིག་ཏུ་
འདོད་པ་འགོག་པ་ལ།  སློབ་དཔོན་ཟླ་བས་རིགས་པས་གནོད་པ་དང་།  ལུང་གི་དོན་དུ་མི་འཐད་པ་གཉིས།  དང་པོ་ལ།  རིགས་པ་བདུན་ཡོད་པའི་དང་པོ་ནི།  གང་ཟག་གཅིག་གི་བདག་དུ་མར་ཐལ།  ཕུང་པོ་དུ་མ་ཡིན་པའི་ཕྱིར་སེམས་ཁོ་ན་བདག་
ཏུ་འདོད་པ་ལའང་།  མིག་གི་རྣམ་ཤེས་སོགས་སམ།  སྐད་ཅིག་སྔ་ཕྱིའི་དབྱེ་བས་དུ་མ་ཡོད་པའི་ཕྱིར།  འདོད་ན།  འཇིག་རྟེན་སྐྱེ་བ་ན་གང་ཟག་ཉག་ཅིག་སྐྱེའོ་ཞེས་བྱ་བའི་ལུང་ལས་ནི་བདག་མང་པོ་དག་ཏུ་འདོད་པའང་མ་ཡིན་ནོ། །གཉིས་པ་ནི།  

བདག་རྫས་སུ་འགྱུར་ཏེ།  ཕུང་པོ་རྫས་སུ་འདོད་པའི་ཕྱིར་ཏེ།  འདོད་ན།  དགེ་སློང་དག་ལྔ་པོ་འདི་དག་མིང་ཙམ་ཐ་སྙད་ཙམ་བཏགས་པ་ཙམ་སྟེ་གང་འདི་ལྟ་སྟེ།  འདས་པའི་དུས་དང་།  མ་འོངས་པའི་དུས་དང་།
ནམ་མཁའ་དང་།  མྱ་ངན་ལས་འདས་པ་དང་།  གང་ཟག་གོ།  ཞེས་བྱ་བའི་ལུང་དང་འགལ་ལོ། །གསུམ་པ་ནི་འཇིག་ཚོགས་ལ་ལྟ་བ་ཕྱིན་ཅི་ལོག་ཏུ་མི་འགྱུར་བར་ཐལ།  སྔོ་སེར་ལ་སོགས་པའི་ཤེས་པ་ལྟར་རྫས་ཀྱི་ཡུལ་ཅན་ཡིན་པའི་ཕྱིར། 
འདོད་ན་དེ་སྤང་བར་མི་འགྱུར་བའམ།  དེ་ལ་དམིགས་པའི་འདུན་པའི་འདོད་ཆགས་སྤངས་པ་ཁོ་ནས་སྤོང་བར་འགྱུར་རོ། །བཞི་པ་ནི།  ལྷག་མེད་ཀྱི་མྱ་ངན་ལས་འདས་པའི་ཚེ་བདག་ཆད་པར་ཐལ།  དེར་ཕུང་པོ་རྒྱུན་ཆད་པའི་ཕྱིར།  འདོད་ན་
ཆད་པའི་མཐར་འཛིན་པས་མཐར་འཛིན་པར་ལྟ་བར་ཐལ་བར་འགྱུར་རོ། །ལྔ་པ་ནི་མྱ་ངན་ལས་འདས་པའི་སྔ་རོལ་དུ་བདག་སྐད་ཅིག་གིས་སྐྱེ་འཇིག་བྱེད་པར་ཐལ།  དེར་ཕུང་པོ་སྐད་ཅིག་གིས་སྐྱེ་འཇིག་བྱེད་པའི་ཕྱིར།  འདོད་ན།  ཇི་ལྟར་ངའི་
ལུས་འདི་བྱུང་བར་གྱུར་ཏོ་ཞེས་བྱ་བ།  དེའི་ཚེ་དེའི་དུས་ན་ང་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ། །ཞེས་བྱ་བ་འདིའང་གསུང་བར་མི་འགྱུར་ཏེ།  དེའི་ཚེ་བདག་ཀྱང་ལུས་ལྟར་ཞིག་པའི་ཕྱིར་དང་།  འདིར་གཞན་ཉིད་སྐྱེ་བར་འགྱུར་བའི་ཕྱིར་རོ། །
གཞན་ཡང་ལས་བྱེད་པའི་ཚེ་རྣམ་སྨིན་མྱོང་བ་པོ་མེད་ཅིང་རྣམ་སྨིན་མྱོང་བའི་ཚེ་ལས་བྱེད་པ་པོ་མེད་པར་འགྱུར་ཏེ།  བདག་སྐད་ཅིག་གིས་སྐྱེ་འཇིག་བྱེད་པས་དེ་གཉིས་གཞན་དུ་ཁས་བླངས་པའི་ཕྱིར་རོ། །གལ་ཏེ་སྐད་ཅིག་སྔ་མ་རྣམས་སུ་བྱས་

པའི་འབྲས་བུ་ཕྱི་མར་སྤྱོད་པ་སྐྱོན་མེད་ནའང་།  ལས་བྱས་པ་ཆུད་ཟོས་པ་དང་མ་བྱས་པ་དང་ཕྲད་པར་འགྱུར་ཏེ།  གཞན་གྱིས་བསགས་ལ་གཞན་གྱིས་ཟ་བར་འགྱུར་བའི་ཕྱིར་རོ། །གལ་ཏེ་རྒྱུད་གཅིག་ཏུ་གཏོགས་པས་སྐྱོན་མེད་དོ་ཞེས་ཀྱང་བརྗོད་
པར་མི་ནུས་ཏེ།  རང་གི་མཚན་ཉིད་ཀྱིས་གཞན་ཡིན་པ་ལ་རྒྱུད་གཅིག་པ་མི་འཐད་པའི་ཕྱིར་རོ། །དྲུག་པ་ནི་འཇིག་རྟེན་མཐའ་དང་ལྡན་པ་དང་།  མི་ལྡན་པ་དང་།  གཉིས་ཀ་དང་།  གཉིས་ཀ་མ་ཡིན་པ་སྟེ་མུ་བཞི་དང་།  འཇིག་རྟེན་རྟག་སོགས་མུ་
བཞི་དང་།  དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་མུ་བཞི་པོ་རྣམས་ལ་ནི་ལུང་དུ་མ་བསྟན་པའི་དངོས་པོར་གཞག་པ་མི་འཐད་པར་ཐལ།  བདག་ཕུང་གཅིག་ཡིན་ན་སྐབས་འདིའི་འཇིག་རྟེན་གྱི་སྒྲས་ཕུང་པོ་འཛིན་དགོས་པས་
འཇིག་རྟེན་མཐའ་དང་ལྡན་པ་དང་།  མི་རྟག་པ་དང་།  དེ་བཞིན་གཤེགས་པ་གྲོངས་ཕན་ཆད་མི་འབྱུང་བར་ཁས་ལེན་དགོས་པའི་ཕྱིར།  འདིར་སློབ་དཔོན་ཟླ་བས་ལུང་མ་བསྟན་གྱི་ལྟ་བ་དང་པོ་བརྒྱད་ལ་བདག་དང་འཇིག་རྟེན་ཞེས་པའི་
ཚིག་གཉིས་ཀ་མི་སྨོས་པར་འཇིག་རྟེན་ཁོ་ན་སྨོས་པར་བཞེད་ཅིང་།  དེའི་ཚེ་འཇིག་རྟེན་གྱི་སྒྲས་བདག་བསྟན་པར་བཞེད་པར་སྣང་སྟེ།  འཇིག་རྟེན་ཕུང་པོར་རབ་གྲགས་པ། །དེ་ལ་འཇིག་རྟེན་ངེས་པར་བརྟེན། །ཞེས་པའི་ལུང་ལ་བརྟེན་ནས་
འཇིག་རྟེན་ཀུན་རྫོབ་ཞེས་པའི་སྐབས་ཀྱི་འཇིག་རྟེན་གང་ཟག་ལ་འཇུག་པར་ཚིག་གསལ་ལས་གསུངས་པ་དང་དོན་གཅིག་ཏུ་སྣང་ངོ་། །བདུན་པ་ནི་རྣལ་འབྱོར་མངོན་སུམ་གྱིས་བདག་མེད་པར་མཐོང་བའི་ཚེ་ཕུང་པོ་མེད་པར་མཐོང་བར་འགྱུར་ཏེ། 

 བདག་ཕུང་གཅིག་ཡིན་པའི་ཕྱིར།  གལ་ཏེ་ལས་དང་འབྲས་བུ་འབྲེལ་བའི་དུས་སུ་བདག་གི་སྒྲ་ཕུང་པོ་ལ་འཇུག་ལ།  རྣལ་འབྱོར་པས་བདག་མེད་མཐོང་བའི་ཚེ་གཞན་གྱིས་ཀུན་བརྟགས་པའི་ནང་གི་བྱེད་པའི་སྐྱེས་བུ་ལ་
འཇུག་པས་དེ་མེད་པར་མཐོང་བའི་ཕྱིར་སྐྱོན་མེད་དོ་སྙམ་ན།  དེའང་མི་འཐད་དེ་ཕུང་པོ་རྣམས་བདག་ཡིན་ན་ཆོས་ཐམས་ཅད་བདག་མེད་ཅེས་པའི་ཚེའང་ཕུང་པོ་བདག་ཏུ་འདོད་དགོས་པའི་ཕྱིར་ཏེ།  གཞན་དུ་ན་འདོད་དགུར་སྤྱོད་པར་འགྱུར་བའི་
ཕྱིར་རོ། །གཞན་ཡང་རྣལ་འབྱོར་པས་བདག་མེད་མཐོང་བའི་ཚེ་གཟུགས་སོགས་ཀྱི་དེ་ཁོ་ན་ཉིད་རྟོགས་པར་མི་འགྱུར་བར་ཐལ།  དེའི་ཚེ་བདག་གི་སྒྲ་གཟུགས་སོགས་ལས་དོན་གཞན་དུ་གྱུར་པའི་གཞན་གྱི་ཀུན་བརྟགས་པའི་བདག་ཁོ་ན་ལ་འཇུག་
པའི་ཕྱིར་རོ། །འདོད་ན།  བདག་མེད་མངོན་སུམ་དུ་མཐོང་བའི་ཚེའང་གཟུགས་ལ་སོགས་པ་དམིགས་ནས་ཆགས་སྡང་སོགས་སྐྱེ་བས་གྲོལ་བ་མི་འཐད་པར་འགྱུར་རོ། །གཉིས་པ་ལུང་གི་དོན་དུ་མི་འཐད་པ་ནི།  ལུང་ལས།  ཕུང་པོ་
རྣམས་བདག་ཡིན་ཞེས་གསུངས་པའི་དོན་ཕུང་པོ་བདག་ཏུ་སྟོན་ན།  ཕུང་པོའི་ཚོགས་པ་བདག་ཏུ་ཁས་བླངས་དགོས་ཀྱི་ཕུང་པོ་རེ་རེ་བདག་ཏུ་ཁས་བླངས་པ་མི་འཐད་དེ།  ཤིང་རྣམས་ནགས་ཚལ་ཡིན་ཞེས་པས་ཤིང་གི་ཚོགས་པ་ནགས་
ཚལ་དུ་སྟོན་པ་བཞིན་ནོ། །དེ་ལྟར་ན་ཚོགས་པ་ནི་རྫས་སུ་ཅི་ཡང་ཡོད་པ་མ་ཡིན་པ་ཉིད་ཀྱི་ཕྱིར་མགོན་ཉིད་དང་།  འདུལ་བ་དང་།  དཔང་པོ་ཉིད་དུ་རིགས་པ་ནི་མ་ཡིན་ནོ། །ཤིང་རྟའི་ཡན་ལག་ཚོགས་ཙམ་ཤིང་རྟར་འགྱུར་ཏེ།  ཕུང་པོ་ཚོགས་ཙམ་

བདག་ཡིན་པ་གང་ཞིག །མདོ་ལས།  བདག་དང་ཤིང་རྟ་འཇོག་ཚུལ་མཚུངས་པར་གསུངས་པའི་ཕྱིར་ཏེ།  བདག་ཅེས་བྱ་བ་བདུད་ཀྱི་སེམས། །ཁྱོད་ནི་ལྟ་བར་གྱུར་བ་ཡིན། །འདུ་བྱེད་ཕུང་པོ་འདི་སྟོང་སྟེ། །འདི་ལ་སེམས་ཅན་ཡོད་མ་ཡིན། །
ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་གསུངས་པས་སོ། །གཞན་ཡང་མདོའི་དོན།  ཕུང་པོ་འདུས་ཙམ་བདག་མ་
ཡིན་ཏེ།  ཕུང་པོ་ལ་བརྟེན་ནས་བདག་བཏགས་པར་གསུངས་པའི་ཕྱིར།  དཔེར་ན་འབྱུང་བ་ལས་གྱུར་པ་བཞིན་ནོ། །མདོ་ལས་ཕུང་པོ་བདག་གོ་ཞེས་གསུངས་པ་ཙམ་གྱིས་ཕུང་པོ་བདག་ཏུ་འདོད་པའང་མི་འཐད་དེ།  མདོ་གཞན་ལས་གཟུགས་
བདག་མ་ཡིན་ཚོར་བ་བདག་མ་ཡིན་ཞེས་སོགས་གསུངས་པའི་ཕྱིར་རོ། །ཁྱད་པར་དུ་ངར་འཛིན་ལྷན་སྐྱེས་ཀྱི་དམིགས་པ་ཕུང་པོ་ཡིན་པ་ཉིད་མི་འཐད་དེ།  མདོ་ལས།  རྒྱལ་པོ་ཆེན་པོ་སྐྱེས་བུ་གང་ཟག་དེ་དག་ནི་ཁམས་དྲུག་དང་།  རེག་པའི་སྐྱེ་
མཆེད་དྲུག་དང་།  ཡིད་ཉེ་བར་རྒྱུ་བ་བཅོ་བརྒྱད་དོ་ཞེས་ཆོས་དེ་རྣམས་ཉེ་བར་བཟུང་ནས་བདག་ཏུ་བཏགས་པར་གསུངས་པའི་ཕྱིར་རོ། །རིགས་པས་ཀྱང་གནོད་དེ།  ཕུང་པོ་ཇི་སྲིད་དུ་ཡོད་པ་དེ་སྲིད་དུ་ངར་འཛིན་འཇུག་པར་ཐལ།  ཕུང་པོ་
ངར་འཛིན་ལྷན་སྐྱེས་ཀྱི་དམིགས་པ་ཡིན་པའི་ཕྱིར།  འདོད་ན།  བདག་མེད་མངོན་སུམ་དུ་རྟོགས་པའི་ཚེ་ངར་འཛིན་ལྷན་སྐྱེས་ཀྱི་དམིགས་ཡུལ་སུན་དབྱུང་མི་ནུས་པར་ཐལ།  དེའི་ཚེ་རྟག་པའི་བདག་སྤོང་བ་ཙམ་ཡིན་གྱི་ཕུང་པོ་མ་སྤངས་

པའི་ཕྱིར་རོ། །དཔེར་ན་རང་གི་ཁྱིམ་ན་སྦྲུལ་ཡོད་བཞིན་དུ་གླང་པོ་ཆེ་མ་མཐོང་བས་སྦྲུལ་གྱི་འཇིགས་པ་སྤོང་མི་ནུས་པ་བཞིན་ནོ། །འདི་ནི་འདི་ལྟར་ཡིན་གྱི་གཞན་དག་ཀུན་བརྟགས་ཀྱི་བདག་བཀག་པས་ངར་
འཛིན་ལྷན་སྐྱེས་ཀྱི་དམིགས་ཡུལ་མི་ཁེགས་པར་ཐལ།  དེ་དེར་མ་ཡིན་པའི་ཕྱིར་ཞེས་སྨྲ་བ་ལ་མཁས་པ་གཞན་དག་མཐའ་བཞིའི་སྐྱེ་བ་བཀག་པས་བདེན་འཛིན་ལྷན་སྐྱེས་ཀྱི་དམིགས་ཡུལ་མི་ཁེགས་པར་ཐལ།  དེ་དེར་མ་ཡིན་པའི་ཕྱིར་
ཞེས་གསུངས་པ་ནི་སུས་ཀྱང་བཟློག་པར་མི་ནུས་སོ། །གསུམ་པ་རྟེན་དང་བརྟེན་པའི་ཕྱོགས་གཉིས་དགག་པར་ནི་ཕུང་པོ་ལ་བདག་བརྟེན་པའི་ཚུལ་དུ་ཡོད་པའང་མ་ཡིན།  བདག་ལ་ཕུང་པོ་བརྟེན་པའི་ཚུལ་དུ་ཡོད་པའང་མ་ཡིན་ཏེ།  གཞན་
ཉིད་དུ་ཡོད་ན་འཁར་གཞོང་ན་ཞོ་ཡོད་ཅེས་པ་ལྟར་རྟེན་དང་བརྟེན་པར་འཐད་ཀྱང་གཞན་ཉིད་བཀག་ཟིན་པའི་ཕྱིར་རོ། །བཞི་པ་ལྡན་པའི་ཕྱོགས་དགག་པ་ནི་བདག་ནི་གཟུགས་སོགས་ཕུང་པོ་དང་ལྡན་པར་ཡང་མི་འདོད་དེ།  ལྷས་བྱིན་གཟུགས་
དང་ལྡན་ཞེས་པ་ལྟ་བུ་ཐ་དད་མ་ཡིན་པའི་ལྡན་པ་དང་།  ལྷས་བྱིན་བ་ལང་དང་ལྡན་ཞེས་པ་ལྟ་བུ་ཐ་དད་པའི་ལྡན་པ་གཉིས་ཀའང་མི་འཐད་པའི་ཕྱིར་ཏེ།  དེ་ཉིད་དང་གཞན་ཉིད་བཀག་ཟིན་པའི་ཕྱིར་རོ། །ལྔ་པ་ཚོགས་པ་དང་དབྱིབས་དགག་པ་
ནི།  ཕུང་པོ་ཚོགས་ཙམ་བདག་ཏུ་མི་འཐད་དེ།  བདག་དང་ཤིང་རྟའི་འཇོག་ཚུལ་མཚུངས་པ་གང་ཞིག །ཤིང་རྟའི་ཡན་ལག་ཚོགས་ཙམ་ཤིང་རྟ་ཡིན་ན་ཡན་ལག་སིལ་བུར་གནས་པ་ལའང་ཤིང་རྟ་ཡོད་པར་ཐལ་བའི་ཕྱིར་རོ། །གལ་ཏེ་

ཚོགས་ཙམ་ཤིང་རྟ་མ་ཡིན་ཡང་ཡན་ལག་གི་བཀོད་པ་ཁྱད་པར་ཅན་གྱི་དབྱིབས་ཤིང་རྟ་ཡིན་ནོ་ཞེ་ན་དེའང་མི་འཐད་དེ།  ཡན་ལག་ཅན་མེད་པའི་ཡན་ལག་མེད་པའི་ཕྱིར་རོ། །གཞན་ཡང་དབྱིབས་ཤིང་རྟར་འདོད་ན་ཡན་ལག་རེ་རེའི་དབྱིབས་
སམ།  ཚོགས་པའི་དབྱིབས་ཡིན་གྲང་།  དེ་ལྟར་ན་སྔར་གྱི་དབྱིབས་ཀྱི་ཁྱད་པར་མ་བཏང་བ་ཡིན་ནམ་བཏང་བ་ཡིན།  མ་བཏང་བ་ཡིན་ན་ཡན་ལག་ཅེས་བྱེ་བ་ལ་ཤིང་རྟ་མེད་པ་ལྟར།  ཤིང་རྟ་ཉིད་ཀྱི་དུས་སུའང་ཤིང་རྟ་མེད་པར་འགྱུར་ཏེ།
སྔར་གྱི་ཡན་ལག་རེ་རེའི་དབྱིབས་ཀྱི་ཁྱད་པར་མ་བཏང་བའི་ཕྱིར།  བཏང་བ་ཡིན་ན་དེའང་མི་འཐད་དེ།  ཤིང་རྟ་ཉིད་ཀྱི་དུས་སུ་སྔར་མེད་པའི་དབྱིབས་ཀྱི་ཁྱད་པར་ཡོད་ན་གཟུང་དུ་རིགས་པ་ལས་མ་བཟུང་བའི་ཕྱིར་རོ། །གལ་ཏེ་ཕྱོགས་
གཉིས་པ་ལྟར་ཡན་ལག་ཚོགས་པའི་དབྱིབས་ཤིང་རྟ་ཡིན་ནོ་ཞེ་ན།  དེའང་མི་རིགས་ཏེ།  ཚོགས་པ་ནི་ཁྱོད་ཀྱི་རྫས་སུ་མི་འདོད་པས་དེ་ལ་བཏགས་པའི་དབྱིབས་མི་འཐད་པའི་ཕྱིར་ཏེ།  ཁྱོད་བཏགས་པ་ལ་གདགས་གཞི་རྫས་སུ་ཡོད་པར་
འདོད་དགོས་པའི་ཕྱིར་རོ། །དེ་ལྟར་ཤིང་རྟ་ལ་དཔྱད་པའི་རིགས་པ་དེ་དག་བདག་དང་ཕུང་པོ་ལ་སྦྱར་བར་བྱ་ཞིང་ཁྱད་པར་ཕུང་པོའི་དབྱིབས་བདག་ཡིན་ན་སེམས་བདག་མ་ཡིན་པར་གཟུགས་ཁོ་ན་བདག་ཏུ་འདོད་དགོས་པར་འགྱུར་ཏེ། 
དབྱིབས་དེ་གཟུགས་ཅན་ཁོ་ན་ལ་ཡོད་པའི་ཕྱིར་རོ། །གཉིས་པ་བརྗོད་དུ་མེད་པའི་གང་ཟག་དགག་པ་ནི།  རང་སྡེ་མང་པོས་བཀུར་བའི་ནང་ཚན་གནས་མ་བུའི་སྡེ་པ་ཁ་ཅིག་ན་རེ་ལས་བྱེད་པ་པོ་དང་རྣམ་སྨིན་མྱོང་བའི་རྟེན་ཡིན་པས་བདག་རྫས་སུ་

ཡོད་དགོས་ཤིང་ཕུང་པོ་དང་དེ་ཉིད་དང་།  གཞན་ཉིད་དང་།  རྟག་པ་དང་མི་རྟག་པ་གང་དུའང་བརྗོད་དུ་མེད་པས་བརྗོད་དུ་མེད་པའི་གང་ཟག་ཅེས་བྱ་བ་རྫས་སུ་ཡོད་དོ་ཞེ་ན་དེའང་མི་འཐད་དེ།  བདག་རྫས་སུ་ཡོད་ན་ཕུང་པོ་
དང་།  དེ་ཉིད་དང་གཞན་ཉིད་དུ་མེད་པར་འགལ་བའི་ཕྱིར་ཏེ།  དཔེར་ན་སེམས་རྫས་སུ་ཡོད་པར་འདོད་པས་གཟུགས་ལས་རྫས་གཞན་དང་སེམས་དང་རྫས་གཅིག་ཏུ་འདོད་པ་བཞིན་ནོ། །དེས་ན་ཁྱོད་ཀྱི་འདོད་པ་འདིས་བདག་རྫས་སུ་མ་གྲུབ་
པར་བཏགས་ཡོད་དུ་འདོད་པར་རིགས་ཏེ།  དེ་ཉིད་དང་གཞན་ཉིད་དུ་མ་གྲུབ་པས་ཀྱང་བཏགས་ཡོད་དུ་འདོད་པའི་ཕྱིར་རོ། །གསུམ་པ་དེས་གྲུབ་པའི་དོན་ནི།  དེ་ལྟར་རྣམ་པ་བདུན་དང་།  བརྗོད་དུ་མེད་པའི་བདག་དགག་པའི་རིགས་པ་
དེ་དག་གིས་བདག་ཏུ་གདགས་པའི་རྒྱུ་ཕུང་པོ་ཉིད་ཀྱང་རང་བཞིན་མེད་པར་གྲུབ་སྟེ།  ཚུལ་དེ་ལྟར་དཔྱད་ན་ནང་ཉེར་ལེན་གྱི་ཕུང་པོ་དང་།  ཕྱི་རོལ་བུམ་སྣམ་སོགས་གང་ཡང་མི་རྙེད་པའི་ཕྱིར་ཏེ།  འཇུག་པར།  བུམ་པ་སྣམ་བུ་རེ་ལྡེ་དམག་
དང་ནགས་ཚལ་ཕྲེང་བ་ལྗོན་ཤིང་དང་། །ཁང་ཁྱིམ་ཤིང་རྟ་ཕྲན་དང་འགྲོན་གནས་ལ་སོགས་དངོས་རྣམས་གང་དག་དང་། །ཞེས་པ་ནས།  དེ་རྣམས་ཤིང་རྟའི་རྣམ་དཔྱད་བྱས་པས་རྣམ་བདུན་ཡོད་པ་མ་ཡིན་ཞིང་། །དེ་ལས་གཞན་དུ་གྱུར་
པར་འཇིག་རྟེན་གྲགས་པའི་སྒོ་ནས་ཡོད་པ་ཡིན། །ཞེས་དང་སྤྱོད་འཇུག་དང་རིན་ཆེན་ཕྲེང་བར་གསུངས་པའི་རིགས་པ་སྔར་བཤད་པ་ལྟ་བུའོ། །གང་ཟག་གི་བདག་དགག་པའི་རིགས་པའི་གཙོ་བོ་བསྟན་ཟིན་ཏོ། །གསུམ་པ་དེ་ལྟར་བཀག་

པའི་གྲུབ་པའི་དོན་ལ་གཉིས་ཏེ།  ཆོས་ཀྱི་བདག་བཀག་པས་ཐ་སྙད་དུ་ཆོས་བཏགས་ཡོད་དུ་གྲུབ་པ་དང་།  གང་ཟག་གི་བདག་བཀག་པས་ཐ་སྙད་དུ་གང་ཟག་བཏགས་ཡོད་དུ་གྲུབ་པའོ། །དང་པོ་ནི།  འཇིག་རྟེན་གྱིས་ཐ་སྙད་དུ་ས་བོན་ལས་
མྱུ་གུ་སྐྱེ་བ་བདེན་ཞེས་པའི་དོན་སྐྱེ་ཚུལ་མཐའ་བཞིར་རྣམ་པར་དཔྱད་པ་ན་མ་རྙེད་པའི་ཚེ་ས་བོན་ལས་མྱུ་གུ་སྐྱེ་བ་དེའང་མ་དཔྱད་པའི་ངོར་བདེན་པར་སྣང་བ་ཙམ་ཡིན་གྱི་དཔྱད་ན་བདེན་པར་མེད་པའི་ཚོགས་པ་ཡིན་པས་སྒྱུ་མ་ལ་སོགས་པ་བཞིན་ཏུ་བརྟེན་
ནས་བཏགས་པ་ཙམ་དུ་གྲུབ་སྟེ།  འཇུག་པར།  གང་ཕྱིར་རྒྱུ་མེད་པ་དང་དབང་ཕྱུག་གི།  རྒྱུ་ལ་སོགས་དང་བདག་གཞན་གཉིས་ཀ་ལས། །དངོས་རྣམས་སྐྱེ་བར་འགྱུར་བ་མ་ཡིན་པ། །དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། །ཞེས་གསུངས་
སོ། །ཀུན་རྫོབ་ཀྱི་འཇོག་ཚུལ་འདི་ནི་དངོས་པོར་སྨྲ་བ་རྣམས་ཀྱི་ལུགས་ལས་ཁྱད་པར་དུ་གྱུར་པ་དབུ་མ་པ་རང་ལུགས་ཀྱི་ཀུན་རྫོབ་བདེན་པ་ཡིན་ཏེ།  འཇུག་འགྲེལ་ལས།  ཇི་ལྟར་དབུ་མའི་བསྟན་བཅོས་མ་གཏོགས་པར་བསྟན་བཅོས་གཞན་ལས་
སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་མི་བརྗོད་པ་དེ་བཞིན་དུ་ཁོ་བོ་ཅག་གིས་འདིར་ལུགས་གང་ཞིག་བརྒལ་ལན་དང་བཅས་པར་བསྙད་པའི་ལུགས་འདི་ནས་འབྱུང་བ་དེ་ཡང་སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་
མཁས་པ་རྣམས་ཀྱིས་ངེས་པར་མཛད་དུ་གསོལ།  ཞེས་གསུངས་པས་སོ། །འདིའི་དོན་དངོས་སྨྲ་བའི་གཞུང་ལས་འདིར་བཤད་པའི་སྟོང་པ་ཉིད་ཀྱི་དོན་མེད་པ་ལྟར་རང་རྒྱུད་པའི་གཞུང་ལའང་མེད་ཅེས་པའི་དོན་དུ་འཆད་པའང་ནོར་

ཏེ།  ལུང་དེ་ཉིད་ཀྱི་འཇུག་ཏུ།  དེའི་ཕྱིར་ཁ་ཅིག་གིས་མདོ་སྡེ་པ་རྣམས་ཀྱི་ལུགས་གང་ཞིག་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱིས་ཀུན་རྫོབ་ཏུ་འདོད་དོ་ཞེས་སྨྲས་པ་གང་ཡིན་པ་དེ་ནི་དབུ་མའི་བསྟན་
བཅོས་ཀྱི་དོན་གྱི་དེ་ཁོ་ན་ཉིད་མངོན་པར་མི་ཤེས་པར་ཁོ་ནས་སྨྲ་བ་ཡིན་ནོ་ཞེས་ཤེས་པར་བྱའོ། །ཡང་གང་དག་བྱེ་བྲག་ཏུ་སྨྲ་བ་རྣམས་ཀྱིས་གང་དོན་དམ་པར་སྨྲས་པ་དེ་དབུ་མ་པ་རྣམས་ཀྱིས་ཀུན་རྫོབ་ཏུ་ཡིན་ནོ་སྙམ་དུ་སེམས་པ་དེ་དག་གིས་ཀྱང་བསྟན་
བཅོས་ཀྱི་དོན་གྱི་དེ་ཉིད་ཡོངས་སུ་མ་ཤེས་པ་ཁོ་ན་སྟེ།  འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཏེ།  ལུགས་འདི་ནི་ཐུན་མོང་མ་ཡིན་པའོ་ཞེས་མཁས་པ་རྣམས་ཀྱིས་ངེས་པར་བྱའོ། །ཞེས་
གསུངས་པ་དང་མ་འབྲེལ་བའི་ཕྱིར་རོ། །ཅི་ལྟར་མ་འབྲེལ་ན་གཞུང་སྔ་མས་བསྟན་བཅོས་གཞན་ན་མེད་ཅེས་པའི་སྒྲུབ་བྱེད་དུ་གཞུང་ཕྱི་མས་ཉན་ཐོས་སྡེ་གཉིས་ཀྱི་དོན་དམ་དང་ཀུན་རྫོབ་གང་ཡང་དབུ་མ་པའི་ཀུན་རྫོབ་བདེན་པར་མི་རུང་བས་ལུགས་
ཐུན་མོང་མ་ཡིན་པ་ཡིན་ཞེས་བསྟན་གྱི་རང་རྒྱུད་པ་ལ་ཟུར་ཟ་བ་ཅུང་ཟད་ཀྱང་མི་སྣང་བའི་ཕྱིར་རོ། །དངོས་པོ་སྨྲ་བ་རྣམས་ཀྱང་ཀུན་རྫོབ་བཏགས་ཡོད་དུ་འདོད་པ་མ་ཡིན་ནམ་སྙམ་ན་རང་ངོས་ནས་བཏགས་ཡོད་ཙམ་དུ་འདོད་ཀྱང་དེའི་གདགས་གཞི་ལ་
རྫས་ཡོད་དགོས་པར་འདོད་པས་བཏགས་ཡོད་ཉིད་ཀྱང་མི་གྲུབ་སྟེ།  འཇུག་འགྲེལ་ལས།  ཤེས་རབ་མེད་པས་རྫས་ཙམ་ལ་ཆགས་པའི་སྒོ་ནས་གཞན་གྱི་དབང་གི་བུམ་པ་སོ་མ་བཏང་བར་ཆུ་དང་འདྲ་བ་བླུགས་ནས་རང་གི་བློ་གྲོས་ཀྱི་ཚུལ་ངན་པའི་

ཕྱིར།  འཇིག་རྟེན་པའི་རྣམ་པར་གཞག་པ་འཇིག་རྟེན་ཁོ་ན་ལས་གྲུབ་པ་འདུག་ཤིག་སོང་ཤིག་བྱོས་ཤིག་ཚོས་ཤིག་ཅེས་བྱ་བ་དེ་ལྟ་བུ་ལ་སོགས་པ་དང་།  དེ་བཞིན་དུ་གཟུགས་དང་།  ཚོར་བ་ལ་སོགས་པ་གང་ཡིན་པ་དེ་དག་ཐམས་ཅད་འཇིག་པར་
རྟོགས་ཏེ།  དེའི་ཕྱིར་འདི་ལ་རྒུད་པ་འབའ་ཞིག་སྲིད་པར་འགྱུར་གྱི་མངོན་པར་མཐོ་བ་ནི་མ་ཡིན་ནོ། །ཞེས་གསུངས་པས་སོ། །གཉིས་པ་ནི།  འཇིག་རྟེན་གྱི་ཐ་སྙད་དུ་ངའོ་བདག་གོ།  ཞེས་གང་ཟག་བདེན་པའི་ཐ་སྙད་བྱེད་པའི་དོན་ལ་
རིགས་པ་རྣམ་པ་བདུན་གྱིས་བཙལ་བའི་ཚེ་མ་རྙེད་པས་ང་དང་།  བདག་དང་སྐྱེས་བུ་སོགས་བརྟེན་ནས་བཏགས་པ་ཙམ་གྱིས་ཀུན་རྫོབ་ཏུ་གྲུབ་སྟེ།  འཇུག་པར།  དེ་ནི་དེ་ཉིད་དུའམ་འཇིག་རྟེན་དུ། །རྣམ་པ་བདུན་གྱིས་འགྲུབ་གྱུར་མིན་མོད་ཀྱི། །
རྣམ་དཔྱད་མེད་པར་འཇིག་རྟེན་ཉིད་ལས་འདིར། །རང་གི་ཡན་ལག་བརྟེན་ནས་འདོགས་པ་ཡིན། །ཞེས་ཤིང་རྟ་རྣམ་པ་བདུན་གྱིས་བཙལ་ན་མ་རྙེད་ཀྱང་མ་དཔྱད་པའི་ངོར་རང་གི་ཡན་ལག་ལ་བརྟེན་པའི་ཤིང་རྟ་འདོགས་ཚུལ་དང་།  བདག་
ཕུང་པོ་ལ་བརྟེན་ནས་འདོགས་ཚུལ་མཚུངས་པར་གསུངས་པའི་ཕྱིར།  བདག་བརྟེན་ནས་བཏགས་པ་འདིའང་དབུ་མ་པའི་ལུགས་ཀྱི་ཐུན་མོང་མ་ཡིན་པའི་ཀུན་རྫོབ་བདེན་པ་ཡིན་ཏེ།  འཇུག་པར།  འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །
ཞེས་པའི་འགྲེལ་པར།  ཇི་ལྟར་འདི་ལ་བརྟེན་ནས་འདི་འབྱུང་ཞེས་བྱ་བ་འདི་ཙམ་ཞིག་ཀུན་རྫོབ་ཀྱི་བདེན་པའི་རྣམ་པར་གཞག་པ་མ་ཆད་པར་བྱ་བའི་ཕྱིར།  ཁས་ལེན་གྱི་རྒྱུ་མེད་པ་ལ་སོགས་པར་དག་ལས་སྐྱེ་བ་མ་ཡིན་པ་དེ་བཞིན་དུ་འདིར་ཡང་

བརྟེན་ནས་གདགས་པ་ལ་ཡང་དག་པར་བརྟེན་པ་ན་ཇི་སྐད་བཤད་པའི་སྐྱོན་དང་ལྡན་པའི་རྣམ་པ་བསལ་ནས་ཕུང་པོ་རྣམས་ལ་བརྟེན་ནས་གདགས་པ་ཞེས་བྱ་བ་འདི་ཙམ་ཞིག་འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་
ཕྱིར་ཁས་བླངས་པར་བྱ་སྟེ།  བདག་དུ་ཐ་སྙད་བཏགས་པ་མཐོང་བའི་ཕྱིར་རོ། །ཞེས་གསུངས་པས་སོ། །འདིར་ཡང་རང་སྡེ་དངོས་པོར་སྨྲ་བ་དང་།  དབུ་མ་པ་གཉིས་གང་ཟག་བཏགས་ཡོད་དུ་འདོད་པར་འདྲ་ཡང་།  གདགས་གཞི་རྫས་
ཡོད་དགོས་པ་དང་མི་དགོས་པའི་ཁྱད་པར་གྱིས་བཏགས་ཡོད་ཉིད་མི་འགྲུབ་པ་དང་།  འགྲུབ་པའི་ཁྱད་པར་སྔ་མ་བཞིན་ཤེས་པར་བྱའོ། །བཞི་པ་བཀག་པའི་གོ་རིམ་བསྟན་པ་ནི་བྱང་ཆུབ་སེམས་འགྲེལ་དང་ཡེ་ཤེས་སྙིང་པོ་ཀུན་ལས་བཏུས་སོགས་
ནས་ཕྱི་རོལ་པས་བཏགས་པའི་བདག་རྟག་པ་ནས་སེམས་ཙམ་པ་འདོད་པའི་གཉིས་མེད་ཀྱི་རྣམ་ཤེས་ཀྱི་བར་རིམ་པ་བཞིན་འགོག་ཚུལ་གསུངས་པ་ནི་གྲུབ་མཐའི་རིམ་པ་དང་སྦྱར་ནས་བཤད་བདེ་བའི་དབང་དུ་བྱས་པ་ཡིན་གྱི་གདུལ་བྱ་སོ་སོའི་ངོར་
རིམ་པ་དེ་ལྟར་དགོས་པ་མ་ཡིན་ཏེ།  མང་བཀུར་བ་མ་གཏོགས་བྱེ་བྲག་སྨྲ་བའི་ངོར་གང་ཟག་གི་བདག་འགོག་མི་དགོས་པའི་ཕྱིར་དང་།  མདོ་སྡེ་པའི་ངོར་ལྡན་མིན་འདུ་བྱེད་དང་།  འདུས་མ་བྱས་རྫས་གྲུབ་འགོག་མི་དགོས་པའི་ཕྱིར་དང་།  སེམས་
ཙམ་པའི་ངོར་གཟུགས་རྫས་ཡོད་འགོག་མི་དགོས་པའི་ཕྱིར་རོ། །འོ་ན་གྲུབ་མཐའ་ལ་མ་ཞུགས་པ་དེ་ཁོ་ན་ཉིད་བསྟན་པའི་སྣོད་དུ་རུང་བའི་རིམ་པ་ཇི་ལྟར་སྙམ་ན།  འདི་ལའང་ངེས་པ་མེད་དེ།  འཇུག་པ་ཉིད་ལས།  དེ་ཉིད་ཉེ་བར་བསྟན་པའི་

སྣོད་ནི་དེ་ཡིན་ཏེ། །དེ་ལ་དམ་པའི་དོན་གྱི་བདེན་པ་བསྟན་པར་བྱ། །ཞེས་དང་།  དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག །ཅེས་སོགས་གདུལ་བྱ་སྣོད་ལྡན་ལ་ཐོག་མར་ཕྱི་ནང་གི་དངོས་པོ་རྣམས་ལ་མཐའ་བཞིའི་སྐྱེ་བ་བཀག་
པའི་ཆོས་ཀྱི་བདག་མེད་བསྟན་པའང་ཡོད།  ཡང་།  རྣམ་བདུན་གྱིས་མེད་གང་དེ་ཇི་ལྟ་བུར། །ཡོད་ཅེས་རྣལ་འབྱོར་པས་འདིའི་ཡོད་མི་རྙེད། །དེས་དེ་ཉིད་ལའང་བདེ་བླག་འཇུག་འགྱུར་བས། །འདིར་དེའི་གྲུབ་པ་དེ་བཞིན་འདོད་པར་
བྱ། །ཞེས་དང་།  དེའི་འགྲེལ་པར།  ཉེ་བར་རྟོགས་པའི་རྣལ་འབྱོར་པ་ལ་གལ་ཏེ་ཤིང་རྟ་ཞེས་བྱ་བའི་དངོས་པོ་རང་བཞིན་གྱིས་གྲུབ་པ་འགའ་ཞིག་ཡོད་པར་འགྱུར་ན་ནི་ཐེ་ཚོམ་མེད་པར་དེ་རྣམ་པ་བདུན་ལས་རྣམ་པ་གང་ཡང་རུང་བ་ཞིག་གི་བདག་
ཉིད་ཡོད་པ་རྙེད་པར་འགྱུར་བ་ཞིག་ན་རྙེད་པའང་མ་ཡིན་ནོ། །དེའི་ཕྱིར་ཤིང་རྟ་ཞེས་བྱ་བ་ནི་མ་རིག་པའི་ལིང་ཏོག་གིས་ཉམས་པར་བྱས་པ་དག་ཁོ་ནས་བཏགས་པ་ཡིན་གྱིས།  རང་བཞིན་གྱིས་གྲུབ་པ་ནི་ཡོད་པ་མ་ཡིན་ནོ་སྙམ་དུ་དེ་ལྟར་ངེས་
པ་སྐྱེ་བར་འགྱུར་ཞིང་།  དེ་ཁོ་ན་ཉིད་ལའང་རྣལ་འབྱོར་པ་བདེ་བླག་ཏུ་འཇུག་པར་འགྱུར་རོ་ཞེས་གསུངས་པ་ལྟར།  ཐོག་མར་གང་ཟག་ཕུང་པོ་ལ་རྣམ་པ་བདུན་གྱིས་བཙལ་བའི་ཚེ་མ་རྙེད་པར་བྱས་ནས།  དེའི་འོག་ཏུ་ཕུང་པོ་སྐྱེ་བ་མེད་པའི་དེ་ཁོ་ན་
ཉིད་ལ་འཇུག་པར་གསུངས་པའང་ཡོད་པའི་ཕྱིར་རོ། །དེ་ལྟར་རིམ་པ་གཉིས་ལས།  དང་པོའི་ཕྱོགས་ལ་ནི་གང་ཟག་རྣམ་པ་བདུན་གྱིས་བཙལ་བའི་རིགས་པ་དགོས་པ་མ་ཡིན་ཏེ།  ཕུང་པོ་མི་བདེན་པར་རྟོགས་པའི་ཚེ་དེ་ལ་བརྟེན་ནས་བཏགས་

པའི་གང་ཟག་ཀྱང་མི་བདེན་པ་ཉིད་དུ་རྟོགས་པར་འགྱུར་བའི་ཕྱིར་ཏེ།  རིན་ཆེན་ཕྲེང་བར།  ཕུང་པོ་དེ་ལྟར་མི་བདེན་པར། །ཤེས་ནས་ངར་འཛིན་སྤོང་བར་འགྱུར། །ངར་འཛིན་པ་དག་སྤངས་ནས་ནི། །ཕྱིས་ནི་ཕུང་པོ་
འབྱུང་མི་འགྱུར། །ཞེས་གསུངས་པས་སོ། །ཕྱི་མའི་ཕྱོགས་ལ་གང་ཟག་བཏགས་ཡོད་དུ་རྟོགས་པ་ཙམ་གྱིས་དབང་པོ་རྣོན་པོའི་ཕྱོགས་ལ་རིགས་པ་དེ་ཉིད་ཀྱིས་ཕུང་པོ་མི་བདེན་པར་རྟོགས་པར་འགྱུར་ཡང་།  དབང་བརྟུལ་རྣམས་ལ་ད་དུང་ཕུང་
པོ་བདེན་མེད་དུ་སྒྲུབ་པའི་རིགས་པ་དགོས་པས།  སྤྱོད་འཇུག་ལས་གསུངས་པ་ལྟར་སྔར་གྱི་རིགས་པ་དེ་ཉིད་སྦྱར་ནས་རྡུལ་ཕྲ་རབ་ཀྱི་བར་དུ་མི་རྙེད་པར་བྱ་བའམ།  ཆོས་ཀྱི་བདག་མེད་བསྒྲུབ་པའི་སྐབས་ནས་བཤད་པ་ལྟར་རྡོ་རྗེ་གཟེགས་མ་ལ་
སོགས་པའི་རིགས་པས་བདེན་མེད་དུ་བསྒྲུབ་པ་གང་ཡང་རུང་བ་ངེས་པར་དགོས་ཏེ།  གཞན་དུ་ན་གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས་ཞེས་སོགས་གསུངས་པ་ལྟར་ཕུང་པོ་ལ་བདེན་འཛིན་ཡོད་ན་གང་ཟག་གི་བདག་འཛིན་
སླར་ཡང་སྐྱེ་བའི་ཕྱིར་རོ། །མདོར་ན།  གྲུབ་མཐའ་ལ་ཞུགས་པ་རྣམས་ལ་ནི།  གྲུབ་མཐའ་འོག་མའི་ཀུན་བརྟགས་གྲུབ་མཐའ་དེ་ཉིད་ཀྱིས་བཀག་ཟིན་པས་དེ་ཉིད་ཀྱི་ཀུན་བརྟགས་དགག་པ་ནས་བརྩམས་དགོས་ལ་གྲུབ་མཐའ་ལ་མ་ཞུགས་པ་
རྣམས་ལ་ནི་རྡོ་རྗེ་གཟེགས་མ་དང་།  རྣམ་པ་བདུན་གྱིས་བཙལ་བའི་རིགས་པ་གཉིས།  ཐོག་མར་གང་བསྟན་ཀྱང་འདྲ་བ་ནི་གནད་ཀྱི་དོན་དུ་ཤེས་པར་བྱའོ། །ལྔ་པ་རིགས་པ་ཕན་ཚུན་མཚོན་པའི་ཚུལ་ནི།  དེ་ལྟར་བདག་གཉིས་འགོག་པའི་རིགས་

པ་གཉིས།  ཆོས་དང་གང་ཟག་གི་བདག་འགོག་པ་ལ་ངེས་པར་སོ་སོར་སྦྱར་དགོས་སམ་སྙམ་ན་སྡུག་བསྔལ་བདག་གིས་བྱས་པ་དང་། །གཞན་གྱིས་བྱས་དང་གཉིས་ཀས་བྱས། །རྒྱུ་མེད་པར་ནི་རྟོག་གེ་འདོད། །ཅེས་དང་།  ཕྱི་རོལ་པས་
བདག་ཕུང་གཞན་དང་།  མང་བཀུར་བ་ཁ་ཅིག་བདག་ཕུང་གཅིག་ཏུ་འདོད་པར་གསུངས་པ་ལྟར་རང་གཞན་གྱི་སྡེ་བ་རྣམས་མཐའ་བཞིའི་སྐྱེ་བ་ཆོས་ཀྱི་སྟེང་དུ་འདོད་པ་དང་།  རྣམ་པ་ལྔའམ་བདུན་གྱིས་གྲུབ་ཚུལ་གང་ཟག་གི་སྟེང་དུ་འདོད་པ་གཙོ་
ཆེ་བས་གཞུང་རྣམས་ལས་སོ་སོར་བཤད་པ་ཙམ་ཡིན་གྱི་གཉིས་ཀས་ཀྱང་གཉིས་ཀ་དགག་ནུས་ཏེ།  འཇིག་རྟེན་སྐྱེ་བ་ན་གང་ཟག་ཉག་ཅིག་སྐྱེའོ་ཞེས་པ་ལ་བརྟེན་ནས་གང་ཟག་ལ་བདེན་སྐྱེ་འདོད་པ་འགོག་པ་ན།  རྡོ་རྗེ་གཟེགས་མའི་རིགས་པ་སོགས་
ཀྱིས་འགོག་དགོས་ཤིང་།  བུམ་སྣམ་སོགས་ཀྱི་ཡན་ལག་ལ་བརྟེན་ནས་ཡན་ལག་ཅན་དུ་བདེན་པར་འཛིན་པ་འགོག་པ་ན་རྣམ་པ་བདུན་གྱིས་བཙལ་བའི་རིགས་པས་དགག་དགོས་པའི་ཕྱིར་ཏེ།  གང་ཟག་གི་བདག་བཀག་པའི་རིགས་པ་བུམ་
སྣམ་སོགས་ལའང་སྦྱར་བར་བྱང་ཆུབ་སེམས་འགྲེལ་དུ་གསུངས་པ་ལ་བརྟེན་ནས།  འཇུག་པར།  བུམ་པ་སྣམ་བུ་རེ་ལྡེ་དམག་དང་ནགས་ཚལ་ཕྲེང་བ་ལྗོན་ཤིང་དང་། །ཁང་ཁྱིམ་ཤིང་རྟ་ཕྲན་དང་འགྲོན་གནས་ལ་སོགས་དངོས་རྣམས་གང་དག་
དང་། །ཞེས་སོགས་དངོས་པོ་ཀུན་ལ་སྦྱར་བར་གསུངས་པའི་ཕྱིར་རོ། །མདོར་ན།  ཐ་སྙད་བདེན་པར་ཐབས་སུ་གྱུར་པ་དང་། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པ་ལྟར་ཆོས་དང་གང་ཟག་ཐ་སྙད་བདེན་པས་བསྡུས་པ་འདི་རྣམས་

ལ་ཇི་སྐད་བཤད་པའི་རིགས་པ་གཉིས་ཀྱིས་བཙལ་བ་ན་བདེན་པའི་དངོས་པོ་གང་ཡང་མ་རྙེད་པ་འདི་ནི་ཆོས་ཀྱི་བདག་མེད་རགས་པར་རྟོགས་པ་ཞེས་བྱ་བར་འཇོག་སྟེ།  སྤྲོས་པའི་མཐའ་བཞིའི་ནང་ནས་ཐོག་མར་བདེན་པ་
བཀག་པའི་རིགས་པ་ཡིན་པའི་ཕྱིར་རོ། །དེའི་འོག་ཏུ་བདེན་པར་མེད་པ་དང་།  གཉིས་ཀ་དང་གཉིས་ཀ་མ་ཡིན་པ་སྟེ།  སྤྲོས་པའི་མཐའ་ཕྱི་མ་རྣམས་འགོག་པའི་རིགས་པས་སྤྲོས་པའི་མཐའ་གང་ཡང་མ་རྙེད་པ་ནི་ཆོས་ཀྱི་བདག་མེད་ཕྲ་བར་
རྟོགས་པ་ཞེས་བྱ་བར་འཇོག་སྟེ།  མགོན་པོ་བྱམས་པས།  བདེན་པ་བཀག་ནས་བཏགས་ཡོད་ཀྱི་དངོས་པོ་ལ་མངོན་པར་ཞེན་པ་ལ་ཆགས་པ་ཕྲ་མོར་གསུངས་པ་ལས་ཤེས་སོ། །བདེན་པ་ཙམ་དུ་མངོན་པར་ཞེན་པ་ཉན་རང་གི་དགག་བྱ་མ་ཡིན་ཡང་
ཐེག་པ་ཆེན་པོར་ནི།  སློབ་དཔོན་ཟླ་བས་ཆོས་ཀྱི་བདག་མེད་གསལ་བ་དང་།  རྒྱས་པ་དང་།  ཚང་བར་རྟོགས་དགོས་པར་གསུངས་པ་ནི་སྤྲོས་པའི་མཐའ་ཕྱི་མ་མཐའ་དག་བཀག་པ་ལ་དགོངས་ཏེ།  གཞན་དུ་ན་ཉན་རང་གིས་རྟོགས་པའི་ཆོས་ཀྱི་
བདག་མེད་དང་།  ཐེག་པ་ཆེན་པོས་རྟོགས་པའི་ཆོས་ཀྱི་བདག་མེད་ལ་གསལ་མི་གསལ་དང་།  ཚང་མ་ཚང་གི་ཁྱད་པར་མེད་པར་ཐལ་བའི་ཕྱིར་རོ། །དེའང་འདོད་ན།  དེ་ནི་རིང་དུ་སོང་བར་བློ་ཡང་ལྷག་པར་འགྱུར། །ཞེས་པའི་འགྲེལ་པའི་ཐད་
དུ་ཆོས་ཀྱི་བདག་མེད་གསལ་བ་དང་རྒྱས་པ་དང་།  ཚང་བར་རྟོགས་པའི་སྒོ་ནས་ཐེག་པ་ཆེན་པོ་ཁྱད་པར་དུ་འཕགས་པར་གསུངས་པ་དང་།  བདག་མེད་འདི་ནི་འགྲོ་བ་རྣམས་དགྲོལ་ཕྱིར། །ཞེས་པའི་འགྲེལ་པར།  ཉན་རང་ལ་ཁམས་གསུམ་གྱི་ཉོན་མོངས་

པ་སྤོང་བའི་ཐབས་ཙམ་གྱི་ཆོས་ཀྱི་བདག་མེད་རྟོགས་པ་ཡོད་ཀྱི་ཆོས་ཀྱི་བདག་མེད་མཐའ་དག་རྟོགས་པ་མེད་ཅིང་།  བྱང་ཆུབ་སེམས་དཔའ་ལ་ཆོས་ཀྱི་བདག་མེད་མཐའ་དག་རྟོགས་པ་ཡོད་པར་གསུངས་པ་དང་འགལ་ལོ། །དེས་ན་ཉན་རང་གི་བྱང་ཆུབ་
འདོད་པས་གང་ཟག་གི་བདག་མེད་ཚང་བར་རྟོགས་དགོས་ཤིང་།  དེ་ལ་གང་ཟག་ཏུ་གདགས་པའི་རྒྱུ་ཕུང་པོ་བདེན་མེད་དུ་རྟོགས་དགོས་པས།  དེ་ལྟ་བུའི་བདག་མེད་གཉིས་ཀ་རྟོགས་པའི་མཉམ་གཞག་གི་ལྟ་བ་དང་།  དེས་དྲངས་པའི་རྗེས་ཐོབ་
ཀྱི་ཆོས་དང་གང་ཟག་བཏགས་ཡོད་ཙམ་དུ་ཤེས་པའི་སྒོ་ནས་རང་རང་གི་ཚོགས་ལ་འབད་པ་དང་བྱང་ཆུབ་སེམས་དཔས་ནི་བློས་འདིའོ་སྙམ་དུ་མངོན་པར་ཞེན་པའི་ཡུལ་དུ་གྱུར་པའི་སྤྲོས་པ་མ་ལུས་པ་བཀག་པའི་མཉམ་གཞག་གི་ལྟ་བ་དང་།  དེས་
དྲངས་པའི་རྗེས་ཐོབ་ཀྱི་ཆོས་ཅན་ཇི་སྙེད་པའི་དངོས་པོ་ཐམས་ཅད་བཏགས་ཡོད་དུ་ཤེས་པའི་སྒོ་ནས་བསྐལ་པ་གྲངས་མེད་གསུམ་དུ་ཚོགས་གཉིས་ལ་འབད་དགོས་པས་ན་ཐེག་པ་གསུམ་ཆར་གྱི་བྱང་ཆུབ་འདོད་པས་ངེས་པའི་དོན་གྱི་བཀའ་དང་
བསྟན་བཅོས་ནས་གསུངས་པའི་དབུ་མའི་ལྟ་བ་འདི་ཉིད་བློ་ཡུལ་དུ་ངེས་པར་བྱ་དགོས་པ་ནི་གནད་ཀྱི་གདམས་པའོ། །གཞི་དབུ་མ་བདེན་གཉིས་ཟུང་འཇུག་ལེགས་པར་བཤད་ཟིན་ཏོ།།    ༈    །།དེ་ལྟར་ཆོས་རྣམས་ཀྱི་རང་
བཞིན་སྤྲོས་པའི་མཐའ་ཐམས་ཅད་དང་བྲལ་བའི་རང་བཞིན་གྱི་མྱ་ངན་ལས་འདས་པ་ཐོས་བསམ་གྱིས་གཏན་ལ་ཕབ་ནས་ངེས་པའི་ཤེས་པ་སྐྱེས་ཀྱང་བསྒོམས་པས་ཉམས་སུ་མ་བླངས་ན་དེ་མངོན་དུ་མི་འགྱུར་བས་དེ་མངོན་དུ་འགྱུར་

བའི་ཐབས་ལམ་དབུ་མ་བཤད་པར་བྱའོ། །འདི་ལ་གསུམ་སྟེ།  གཞན་གྱིས་བརྟགས་པའི་ལམ་དགག་པ།  རང་གི་ལམ་ངོས་གཟུང་བ།  དེའི་ཉམས་ལེན་ཞིབ་ཏུ་བཤད་པའོ། །དང་པོ་ལ་གསུམ་སྟེ།  ལམ་
ལོག་པ་དགག་པ།  ལམ་ཐ་དད་པ་དགག་པ།  ལམ་མ་ཚང་བ་དགག་པའོ། །དང་པོ་ནི།  འདིར་ལམ་ཞེས་བྱ་བ་འཁོར་བའི་རྒྱུ་འཁྲུལ་པ་མཐའ་དག་སྤངས་ནས་མྱ་ངན་ལས་འདས་པའི་སར་བགྲོད་པར་བྱེད་པ་ཞིག་ལ་འཇོག་པས་ཕྱི་རོལ་པས་
ཀུན་ཏུ་བརྟགས་པའི་དེ་ཉིད་ཉི་ཤུ་རྩ་ལྔ་ཤེས་པ་དང་།  འཇུག་ངོགས་ཀྱི་ཁྲུས་དང་།  དབང་ཕྱུག་གི་དབང་བསྐུར་དང་།  ཁྱི་དང་བ་ལང་གི་བརྟུལ་ཞུགས་དང་།  མེ་ལྔ་བསྟེན་པ་དང་།  གཅེར་བུར་གནས་པ་ལ་སོགས་པའི་དཀའ་ཐུབ་དང་།  དབང་
སོགས་སྡུག་བསྔལ་དུ་བསྒོམ་པ་ལ་སོགས་པ་ཐམས་ཅད་ནི་ཐར་པའི་ལམ་ཉིད་མ་ཡིན་ཏེ།  འཁོར་བའི་རྒྱུ་དང་མི་འགལ་བའི་ཕྱིར་དང་།  ལོག་ལྟས་ཀུན་ནས་བསླངས་པའི་ཕྱིར་བདག་ཏུ་ལྟ་བ་བཞིན།  ལུང་ལས་ཀྱང་།  ལོག་ལྟས་མྱ་ངན་མི་འདའ་
བར། །དེ་བཞིན་གཤེགས་པ་རྣམས་ཀྱིས་གསུངས། །ཞེས་སོ། །གཉིས་པ་ནི།  རང་གི་སྡེ་པ་དངོས་པོར་སྨྲ་བ་དག་རང་རང་གི་བློས་རྣམ་པར་བརྟགས་པའི་གྲུབ་པའི་མཐའ་དེ་ཉིད་ལ་བྱང་ཆུབ་གསུམ་འཐོབ་པར་བྱེད་པའི་ལམ་ཡོངས་སུ་རྫོགས་
པ་གནས་པར་འདོད་དོ། །འདི་ཡང་ཆོས་ཉིད་རང་གི་ངོ་བོ་ལས་མི་གཡོ་བར་ཐ་དད་པར་ཐམས་ཅད་ལ་སྣང་བའི་མདོ་ལས་གསུངས་པ་ལྟར།  དབུ་མའི་ལྟ་བ་ལ་བློ་སྦྱོང་བའི་ཐབས་སུ་འདོད་ན་ཐམས་ཅད་ཀྱང་ལམ་དུ་འགལ་བ་མེད་དེ་རྫོགས་པའི་སངས་

རྒྱས་ཀྱིས་གདུལ་བྱའི་བློ་དང་འཚམ་པར་བསྟན་པའི་ཕྱིར་རོ། །ངེས་པའི་དོན་དུ་འདོད་ན་ནི་མི་འཐད་དེ་ཉེར་ལེན་གྱི་ཕུང་པོ་བདེན་པའི་སྐྱེ་མེད་དུ་གཏན་ལ་ཕབ་པའི་དོན་བསྒོམ་པ་མེད་པས་གང་ཟག་གི་བདག་མེད་རྟོགས་པར་མི་འགྱུར་ལ།  དེ་མ་རྟོགས་པར་
འཁོར་བའི་རྩ་བ་སྤོང་མི་ནུས་པའི་ཕྱིར་རོ། །ཉན་ཐོས་སྡེ་གཉིས་ཀྱི་གྲུབ་པའི་མཐའ་ལས་ནི་སྡེ་པ་རང་གི་ལུགས་ཀྱི་ཐེག་ཆེན་སེམས་བསྐྱེད་སོགས་བཤད་ཀྱང་རྫོགས་པའི་སངས་རྒྱས་སྒྲུབ་ནུས་ཀྱི་བྱང་ཆུབ་སེམས་དཔའི་སེམས་བསྐྱེད་དང་།  སྦྱིན་
སོགས་ཕ་རོལ་ཏུ་ཕྱིན་པའི་སྤྱོད་པ་དང་ཡོངས་སུ་བསྔོ་བ་ཁྱད་པར་ཅན་མ་བཤད་པས་སྤྱོད་པའི་སྒོ་ནས་ཀྱང་རྫོགས་པའི་སངས་རྒྱས་སྒྲུབ་པར་མི་ནུས་ཏེ།  ཀླུ་སྒྲུབ་ཀྱིས།  ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སེམས་བསྐྱེད་དང་། །
སྤྱོད་པ་ཡོངས་བསྔོ་མ་བཤད་དེ། །ཐེག་པ་ཆེན་པོ་ག་ལ་འགྱུར། །ཞེས་གསུངས་པ་ལྟར་རོ། །སེམས་ཙམ་པའི་གཞུང་ལས་བཤད་པའི་བྱང་ཆུབ་སེམས་དཔའི་སྤྱོད་པ་དང་།  དབུ་མའི་ལྟ་བ་སྦྱར་ནས་ཉམས་སུ་བླངས་ན་རྫོགས་པའི་སངས་
རྒྱས་སྒྲུབ་ནུས་པར་དམ་པ་དག་བཞེད་དེ།  ས་པཎ་གྱི་ཞལ་ནས།  ཕལ་ཆེར་ལྟ་བ་དབུ་མའི་ཚུལ། །འཕགས་པ་ཀླུ་སྒྲུབ་ལུགས་རྗེས་འབྲང་། །སྤྱོད་པ་སེམས་ཙམ་སྨྲ་བའི་གཞུང་། །ཐོགས་མེད་བཞེད་པའི་སེམས་བསྐྱེད་མཛད། །
འདི་ནི་ལྟ་སྤྱོད་མ་འཁྲུལ་ཅིང་། །ཕན་ཚུན་ཐུན་ཚགས་མ་ཡིན་པ། །ཇི་སྐད་བཤད་བཞིན་ཉམས་ལེན་པ། །རྫོགས་པའི་སངས་རྒྱས་བསྟན་པ་ཡིན། །ཞེས་གསུངས་སོ། །འདིས་ཀྱང་དབུ་མའི་ལྟ་བ་མེད་ན་བྱང་ཆུབ་གསུམ་པོ་སྒྲུབ་མི་ནུས་

པ་ནི་སྔར་བཤད་པ་ལྟར་རོ། །གསུམ་པ་ནི།  གངས་རིའི་ཁྲོད་འདིར་ཐེག་པ་ཆེན་པོར་རློམ་པ་དག །དཀར་པོ་ཆིག་ཐུབ་ཅེས་བྱ་བ་སྟོང་ཉིད་ཁོ་ནར་བསྒོམས་པས་ཐམས་ཅད་མཁྱེན་པ་སྒྲུབ་པར་འདོད་པ་ལ་ནི་མཁས་པ་ཀ་མ་ལ་
ཤཱི་ལ་དང་།  དཔལ་ལྡན་ས་སྐྱ་པཎྜི་ཏ་ལ་སོགས་པ་དོན་མ་འཁྲུལ་བར་གཟིགས་པ་རྣམས་ཀྱིས་ཐབས་ཀྱི་ཆ་མ་ཚང་བས་རྫོགས་པའི་སངས་རྒྱས་བསྒྲུབ་པར་མི་ནུས་སོ། །ཞེས་ལུང་དང་རིགས་པ་དུ་མའི་སྒོ་ནས་སུན་ཕྱུང་ཟིན་པས་འདིར་འབད་པ་མ་བྱས་
སོ། །གཞན་ཡང་ཆོས་དབྱིངས་བདེན་གྲུབ་ཏུ་ལྟ་བ་སེམས་ཙམ་པ་དང་ཚུལ་མཚུངས་པ་དང་།  སྟོང་ཉིད་མེད་དགག་ལ་མངོན་པར་ཞེན་པ་ལྟ་བའི་གཙོ་བོར་འདོད་པ་དང་།  དབང་དང་རིམ་གཉིས་ལས་མ་བྱུང་བའི་ཕྱག་ཆེན་འདོད་པ་སོགས་མང་དུ་
སྣང་མོད་ཀྱི།  སྔར་གཞི་དབུ་མའི་སྐབས་སུའང་དཔྱད་ཟིན་ཅིང་འགའ་ཞིག་ནི་སྡོམ་གསུམ་ཁ་སྐོང་དུའང་དགག་པར་བཤད་ཟིན་ཏོ། །གཉིས་པ་རང་གི་ལམ་ངོས་གཟུང་བ་ནི་མགོན་པོ་བྱམས་པས་མངོན་པར་རྟོགས་པའི་རྒྱན་ལས།  མཁྱེན་
གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བཞིས་ཉམས་སུ་བླངས་པ་ལས་འབྲས་བུ་ཆོས་སྐུ་སྐུ་གསུམ་གྱིས་བསྡུས་པ་འབྱུང་བའི་ལམ་གྱི་རྣམ་གཞག་གསུངས་པ་དང་།  མདོ་སྡེ་རྒྱན་དུ་རིགས་དང་ཆོས་ལ་མོས་པ་དང་། །དེ་བཞིན་
སེམས་ནི་བསྐྱེད་པ་དང་། །སྦྱིན་ལ་སོགས་པ་བསྒྲུབ་པ་དང་། །སྐྱོན་མེད་པ་ལ་འཇུག་ཉིད་དང་། །སེམས་ཅན་རྣམས་ཡོངས་སྨིན་བྱེད་དང་། །ཞིང་ནི་རྣམ་པར་སྦྱོང་བ་དང་། །མི་གནས་མྱ་ངན་འདས་པ་དང་། །བྱང་ཆུབ་མཆོག་དང་

སྟོན་པའོ། །ཞེས་ལམ་དང་འབྲས་བུའི་རྣམ་གཞག་བཅུ་གསུངས་ཤིང་།  དེ་ཉིད་དབུས་མཐར།  མ་ཚང་མེད་དང་མི་སྤོང་དང་། །ཞེས་སོགས་ཀྱི་སྟོན་པ་དང་།  ཡང་གཞུང་དེ་ཉིད་ལས།  སྒྲུབ་པ་བླ་ན་མེད་པ་དང་།  དམིགས་པ་བླ་ན་མེད་པ་དང་།  ཡང་
དག་འགྲུབ་པ་བླ་ན་མེད་པ་གསུམ་གྱིས་ཐེག་པ་ཆེན་པོའི་ལམ་མཐའ་དག་བསྡུས་པར་གསུངས་པ་དང་།  ཆོས་དང་ཆོས་ཉིད་རྣམ་འབྱེད་དུ་དམིགས་པ་ཆོས་ཐམས་ཅད་དང་།  གསུང་རབ་ཡན་ལག་བཅུ་གཉིས་གཏན་ལ་ཕབ་ནས་ངེས་པར་འབྱིད་པ་
དང་།  རེག་པ་དང་།  རྗེས་སུ་དྲན་པ་དང་།  དེའི་བདག་ཉིད་དུ་སོན་པའི་ལམ་བགྲོད་ཚུལ་གསུངས་པ་དང་།  རྒྱུད་བླར་ཐེག་ཆེན་གྱི་ཆོས་ལ་མོས་པ་དང་།  བདག་མེད་རྟོགས་པའི་ཤེས་རབ་དང་།  བསམ་གཏན་དང་།  སྙིང་རྗེ་དང་བཞི་ཉམས་སུ་
བླངས་པས་ས་དང་པོའི་རྒྱལ་བའི་སྲས་འབྱུང་བའི་ལམ་གསུངས་པ་རྣམས་ནི་བྱམས་ཆོས་ནས་འབྱུང་བའི་ལམ་གྱི་རྣམ་བཞག་གོ།  མགོན་པོ་ཀླུ་སྒྲུབ་ཀྱིས་རིན་ཆེན་ཕྲེང་བར།  གང་ཞིག་བདག་དང་གཞན་རྣམས་ནི། །བླ་མེད་བྱང་ཆུབ་ཐོབ་འདོད་
ན། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་བརྟེན་ཡེ་ཤེས་ལགས། །ཞེས་ཆོས་གསུམ་གྱི་ཐེག་པ་ཆེན་པོའི་ཉམས་ལེན་ཐམས་ཅད་བསྡུས་པར་
གསུངས་ཤིང་།  དེ་ཉིད་དཔལ་ལྡན་ཟླ་བས།  སོ་སྐྱེའི་གནས་སྐབས་སུ་ཆོས་གསུམ་ཉམས་སུ་བླངས་པས་ས་དང་པོར་བྱང་ཆུབ་སེམས་དཔའི་གནས་སྐབས་ཐོབ་ལ།  དེ་ནས་ས་བཅུའི་མཉམ་གཞག་ངོ་བོ་ལ་ཁྱད་པར་མེད་ཀྱང་སྤང་བྱ་སྤོང་བའི་

ནུས་པ་སོགས་དང་།  རྗེས་ཐོབ་ཏུ་ཕར་ཕྱིན་ལ་གཙོ་བོར་སྤྱོད་པའི་ཁྱད་པར་གྱིས་འཕགས་པའི་ལམ་ཐམས་ཅད་བགྲོད་པར་བྱས་ནས་སངས་རྒྱས་ཀྱི་གནས་སྐབས་ཐོབ་པའི་རྣམ་གཞག་གསུངས་སོ། །ཆོས་གསུམ་ཉམས་སུ་ལེན་པའི་
གོ་རིམ་ལ།  དབུ་མ་རྒྱན་ལས།  དབང་པོ་རྣོ་རྟུལ་གྱི་འཇུག་ཚུལ་གཉིས་གསུངས་པ་དང་མཐུན་པར་ཐོག་མར་གཉིས་སུ་མེད་པའི་ཡེ་ཤེས་གཏན་ལ་ཕབ་ནས་དེ་མ་རྟོགས་པའི་སེམས་ཅན་ལ་སྙིང་རྗེ་བསྐྱེད་དེ།  དེའི་འོག་ཏུ་སེམས་བསྐྱེད་པ་ལ་འཇུག་པའི་
ཚུལ་དང་།  ཡང་ཐོག་མར་སེམས་ཅན་ཐམས་ཅད་མར་ཤེས་ནས་ཕན་པར་སྒྲུབ་པར་འདོད་པའི་བྱམས་པས་ཀུན་ནས་སློང་བའི་སྙིང་རྗེ་བསྐྱེད་དེ།  སེམས་བསྐྱེད་ནས་དེའི་འོག་ཏུ་གཉིས་སུ་མེད་པའི་ཡེ་ཤེས་གཏན་ལ་ཕབ་པའི་ཚུལ་གཉིས་ཡོད་པར་
དམ་པ་གོང་མ་དག་བཞེད་པ་ལྟར་དོན་ལའང་གནས་སོ། །རྨ་བྱས་འདི་གཉིས་ལ་མཁས་པ་པཎྜི་ཏའི་འཇུག་ཚུལ་དང་།  རྣལ་འབྱོར་ཀུ་ས་ལི་པའི་འཇུག་ཚུལ་ཞེས་པའི་ཐ་སྙད་ཀྱང་མཛད་དོ། །ཡང་རིན་ཆེན་ཕྲེང་བར།  ཐེག་པ་ཆེན་པོ་འདི་ལ་
ནི། །སྙིང་རྗེ་སྔོན་བཏང་སྤྱོད་པ་དང་། །ཡེ་ཤེས་དྲི་མ་མེད་བཤད་པ། །སེམས་ཡོད་སུ་ཞིག་དེ་ལ་སྨོད། །ཅེས་གསུངས་པའང་སྔ་མའི་དོན་ཡིན་ཞིང་།  དེ་ཉིད་སྤྱོད་འཇུག་ལས།  བྱང་ཆུབ་སེམས་དཔའི་སྤྱོད་པ་ཐམས་ཅད་སྦྱིན་སོགས་ཕ་
རོལ་ཏུ་ཕྱིན་པ་དྲུག་གིས་བསྡུས་པར་གསུངས་པ་དང་ཡང་གནད་འདྲའོ། །མདོར་བསྡུ་ན།  རིགས་པ་དྲུག་ཅུ་པར།  བསོད་ནམས་ཡེ་ཤེས་ཚོགས་བསགས་ཏེ། །ཞེས་ཚོགས་གཉིས་སུ་འདུས་པར་གསུངས་པ་ནི་ལམ་དབུ་མའི་ངོ་བོའོ། །གསུམ་

པ་དེའི་ཉམས་ལེན་ཞིབ་ཏུ་བཤད་པ་ནི་དམ་པ་གོང་མ་དག་ལ་བརྒྱུད་པའི་བཀའ་སྲོལ་མང་དུ་སྣང་ཡང་འདིར་ཉམས་ལེན་གདམས་པའི་བཀའ་བབས་པ་ཇོ་བོ་རྗེ་ལྷ་གཅིག་གིས་བཞེད་པ་ལྟར་བཤད་པ་ལ་གསུམ་སྟེ།  རྟེན་ལ༷་སྐྱབས་སུ་འགྲོ་བ་དང་།  ལམ་
རྗེས་སུ་བསྒྲུབ་པ་དང་།  ལམ་དེས་ངེས་པར་འབྱུང་བའི་ཚུལ་ལོ། །དང་པོ་ལའང་གང་གིས།  གང་ལ།  ཇི་ལྟར་སྐྱབས་སུ་འགྲོ་བའི་ཚུལ་གསུམ་ལས།  གང་ཟག་གང་གིས་སྐྱབས་སུ་འགྲོ་བ་ནི་ཐེག་པ་ཆེན་པོའི་རིགས་སད་པའི་གང་ཟག་གིས་སོ། །
རྒྱུ་མཚན་གང་གིས་སྐྱབས་སུ་འགྲོ་བ་ནི།  གཞན་དོན་དུ་སངས་རྒྱ་བའི་ཐབས་ཚོལ་བའི་བསམ་པ་སྟེ།  བདག་ཉིད་འཁོར་བའི་སྡུག་བསྔལ་ལས་ཐར་ནས་མར་གྱུར་པའི་སེམས་ཅན་ཐམས་ཅད་ཀྱང་སྡུག་བསྔལ་དེ་དག་ལས་བསྒྲལ་བར་བྱ་དགོས་
ལ།  དེ་ལྟར་ནུས་པའང་རྫོགས་པའི་སངས་རྒྱས་ལས་གཞན་མེད་པས་དེ་ལ་སྐྱབས་འཆའ་སྙམ་པ་དང་།  དེའི་དོན་ཡང་དེའི་གོ་འཕང་ཐོབ་པ་ཡིན་པར་ཤེས་པ་ཡིན་པའི་ཕྱིར་ཏེ།  ཇི་སྐད་དུ།  འདི་ནི་དེ་དངོས་འདོད་པས་ཁས་ལེན་དེ་ཡང་
སྙིང་བརྩེ་ལས་རིག་བྱ། །ཞེས་འབྱུང་བ་ལྟར་རོ། །རྒྱུ་དེས་གང་ལ་སྐྱབས་སུ་འགྲོ་བའི་ཡུལ་ནི་ཐོབ་བྱ་འབྲས་བུའི་སྐྱབས་འགྲོ།  ཡུལ་བདག་གཞན་གྱི་དོན་ཡོངས་སུ་རྫོགས་པ་མཐར་ཐུག་གི་དཀོན་མཆོག་གསུམ་རང་རྒྱུད་ལ་འབྱུང་བ་དང་། 
བརྟེན་པ་རྒྱུའི་སྐྱབས་འགྲོ་ཡུལ་སངས་རྒྱས་གཞན་རྒྱུད་ལ་གྲུབ་ཟིན་པ་དང་།  ཐེག་པ་ཆེན་པོའི་ཆོས་འགོག་ལམ་གྱིས་བསྡུས་པ་དང་།  བྱང་ཆུབ་སེམས་དཔའི་དགེ་འདུན་རྣམས་ལ་བརྟེན་པའོ། །རྒྱུ་དེས་ཡུལ་གང་ལ་ཚུལ་ཇི་ལྟར་སྐྱབས་སུ་

འགྲོ་བ་ནི་སྦྱོར་དངོས་རྗེས་གསུམ་གྱི་ཆོ་གའི་སྒོ་ནས་བྱང་ཆུབ་སྙིང་པོའི་བར་དུ་གཞན་རྒྱུད་ལ་གྲུབ་ཟིན་པའི་དཀོན་མཆོག་གསུམ་ལ་ལམ་སྟོན་པ་དང་།  ལམ་དངོས་དང་།  ལམ་སྒྲུབ་པའི་ཟླ་གྲོགས་ཞུས་ནས།  རང་རྒྱུད་ལ་
འབྱུང་བའི་དཀོན་མཆོག་གསུམ་སྒྲུབ་པར་ཁས་བླངས་པའོ། །དེ་དག་གི་བསླབ་བྱ་ལ་ཐུན་མོང་གི་བསླབ་བྱ་ཅི་ཟ་བའི་ཕུད་ཀྱིས་མཆོད་པ་ལ་བརྩོན་པ་དང་།  ཡོན་ཏན་དྲན་པས་དུས་དྲུག་ཏུ་སྐྱབས་འགྲོ་བྱ་བ་དང་།  བྱ་དགའ་དང་སྲོག་གི་ཕྱིར་ཡང་
སྐྱབས་འགྲོ་མི་གཏོང་བ་གསུམ་དང་།  སོ་སོའི་བསླབ་བྱ་ལྷ་གཞན་ལ་ཕྱག་མི་འཚལ་བ་དང་།  སེམས་ཅན་ལ་འཚེ་བ་མི་བྱ་བ་དང་།  གྲོགས་མུ་སྟེགས་ཅན་མི་བསྟེན་པ་གསུམ་དང་།  སངས་རྒྱས་པ་ཙམ་གྱི་བསླབ་བྱ་དོ་གལ་ཅི་བྱུང་ཡང་ཐབས་
གཞན་མི་བཙལ་བ་དང་།  ཕྱོགས་གང་དུ་འགྲོ་བའི་སངས་རྒྱས་ལ་ཕྱག་འཚལ་བ་སྟེ།  དེ་ལྟར་བརྒྱད་ལ་བསླབ་ཅེས་གསུངས་སོ། །དེ་ལྟར་སྐྱབས་སུ་འགྲོ་བ་ཁྱད་པར་ཅན་བྱས་ནས་སྤྱི་དོན་གཉིས་པ་ཐེག་པ་ཆེན་པོའི་ལམ་རྗེས་སུ་བསྒྲུབ་པ་ལ་གཉིས་ཏེ། 
རྫོགས་པའི་སངས་རྒྱས་ཀྱི་རྒྱུ་ཉིད་ངོས་གཟུང་བ་དང་།  དེ་ཇི་ལྟར་བསྒྲུབ་པའི་ཚུལ་ལོ། །དང་པོ་ལ་གསུམ་སྟེ།  མཚན་ཉིད་ངོས་གཟུང་བ་དང་།  དེའི་རང་བཞིན་བཤད་པ་དང་།  དེའི་རྣམ་གྲངས་བསྟན་པའོ། །དང་པོ་ནི་བདེན་པ་གཉིས་ཀྱི་
ཆོས་དང་།  སེམས་ཅན་དང་སངས་རྒྱས་ལ་དམིགས་པའི་བསམ་པ་དང་།  སྦྱོར་བ་དང་ཡོངས་སུ་བསྔོ་བ་གསུམ་ཡིན་ནོ། །གཉིས་པ་ལ་གསུམ་ལས།  བསམ་པ་ནི་འདིར་དམིགས་པ་མེད་པའི་སྙིང་རྗེས་ཀུན་ནས་བསླངས་པའི་འབྲས་བུ་ལ་སྨོན་

པའི་བྱང་ཆུབ་ཀྱི་སེམས་ཡིན་པས་དེའང་ངོ་བོ་དང་།  རྒྱུ་དང་།  འབྲས་བུ་གསུམ་གྱིས་ཤེས་པར་བྱའོ། །ངོ་བོ་ངོས་གཟུང་བ་ལའང་།  མཚན་ཉིད་ནི་མགོན་པོ་བྱམས་པས།  སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་
པའི་བྱང་ཆུབ་འདོད། །ཅེས་པ་ལྟར་ཁྱད་པར་གསུམ་ལྡན་ནོ། །དེའི་དབྱེ་བ་ལ་ངོ་བོའི་སྒོ་ནས་སྨོན་འཇུག་གཉིས།  ཡུལ་གྱི་སྒོ་ནས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་ཕྲ་རགས་ཀྱི་སྒོ་ནས་བརྡ་ལས་བྱུང་བ་དང་།  ཆོས་ཉིད་
ཀྱིས་ཐོབ་པའི་སེམས་བསྐྱེད་གཉིས།  ས་མཚམས་ཀྱི་སྒོ་ནས་མོས་པ་དང་།  ལྷག་བསམ་རྣམ་པར་དག་པ་དང་།  རྣམ་པར་སྨིན་པ་དང་།  སྒྲིབ་པ་སྤངས་པའི་སེམས་བསྐྱེད་བཞི།  ཆེ་བ་དཔེའི་སྒོ་ནས་ས་དང་གསེར་ལྟ་བུ་ལ་སོགས་པའི་ཉི་ཤུ་རྩ་
གཉིས་ཡིན་ནོ། །གཉིས་པ་དེའི་རྒྱུ་ལ་འཐོབ་པའི་རྒྱུ་ནི་ཆགས་པའི་རྟེན་དང་།  སྐྱེ་བའི་རྒྱུ་གཉིས་ཡིན་ནོ། །དང་པོ་ལ་ལུས་རྟེན་ནི་དབུ་མ་པ་ལྟར་ན་སངས་རྒྱས་ཀྱིས་བྱིན་གྱིས་བརླབས་དང་།  ཆོས་ཟབ་མོ་ཐོབ་པའི་སྟོབས་ཀྱིས་ལྷ་དང་ཀླུ་ལ་སོགས་
པ་ལའང་སྐྱེ་བར་བཞེད་ལ།  བསམ་པའི་རྟེན་ནི་སྐྱབས་འགྲོ་ཁྱད་པར་ཅན་ནོ། །གཉིས་པ་སྐྱེ་བའི་རྒྱུ་ནི་ཆོས་བཅུ་པའི་མདོ་ལས།  དགེ་བའི་བཤེས་གཉེན་གྱིས་བསྐུལ་བ་དང་།  སེམས་ཅན་སྡུག་བསྔལ་བར་མཐོང་བ་དང་།  སངས་
རྒྱས་ཀྱི་ཆེ་བའི་ཡོན་ཏན་མཐོང་བ་དང་།  སེམས་བསྐྱེད་ཀྱི་ཕན་ཡོན་མཐོང་བ་སྟེ་བཞི་ཡིན་པར་གསུངས་པ་དང་།  དཀོན་མཆོག་སྒྲོན་མེའི་མདོ་ལས།  རྒྱུ་དུ་མ་གསུངས་པ་ཐམས་ཅད་སློབ་དཔོན་ཐོགས་མེད་ཀྱིས་ཕྱོགས་གཅིག་ཏུ་བསྡུས་ནས་

རིགས་ཕུན་སུམ་ཚོགས་པ་དང་།  དགེ་བའི་བཤེས་གཉེན་གྱིས་བསྐུལ་བ་དང་།  སྙིང་རྗེ་ཆེ་བ་དང་།  འཁོར་བའི་སྡུག་བསྔལ་གྱིས་མི་འཇིགས་པ་སྟེ་རྒྱུ་བཞི་དང་།  སངས་རྒྱས་དང་བྱང་ཆུབ་སེམས་དཔའི་ཡོན་ཏན་
ལ་མོས་པ་དང་།  ཐེག་པ་ཆེན་པོའི་སྡེ་སྣོད་ཐོས་པ་དང་།  བྱང་ཆུབ་སེམས་དཔའི་ཆོས་ནུབ་ཏུ་ཉེ་བར་མཐོང་བ་དང་།  སེམས་ཅན་ཉོན་མོངས་པ་མཐོང་བ་སྟེ།  རྐྱེན་བཞི་དང་།  རང་དང་གཞན་གྱི་བསམ་པ་དང་སྦྱོར་བའི་སྟོབས་བཞི་སྟེ་བཅུ་གཉིས་
སུ་གསུངས་ལ།  ཇོ་བོ་ནི་རྒྱུ་ཁ་ཡར་བ་དང་བརྒྱུད་པའི་རྒྱུ་ཙམ་ནི་མཐའ་ཡས་ལ་ཚོགས་པ་ཚང་བ་དངོས་ཀྱི་རྒྱུ་ནི།  ཆོས་བཅུ་པའི་མདོ་ལས་གསུངས་པའི་བཞི་པོ་ཁོ་ན་ལ་མཛད་གསུང་ངོ་། །གསུམ་པ་འབྲས་བུ་བསྟན་པ་ལ་གཉིས་ལས་ཐོབ་པ་ཕན་
ཡོན་གྱི་འབྲས་བུ་ནི་གསུམ་དུ་འདུས་པ་ཡིན་ཏེ།  མིང་དང་དོན་འཕོ་བས་རྟེན་ཁྱད་པར་དུ་འགྱུར་བ་དང་།  དམ་པ་རྣམས་ཀྱིས་བསྟོད་པ་དང་།  བསོད་ནམས་རྒྱ་ཆེན་པོ་ཐོབ་པའི་སྒོ་ནས་སྐྱེས་ཐོབ་ཀྱི་འབྲས་བུ་ངོ་མཚར་བ་དང་།  འགྲོ་བའི་བཤེས་སུ་
འགྱུར་བ་དང་།  སངས་རྒྱས་ཐམས་ཅད་མཉེས་པར་འགྱུར་བ་དང་།  བདག་གི་དོན་ཐམས་ཅད་འགྲུབ་པའི་ཚུལ་གྱིས་གནས་སྐབས་ཀྱི་འབྲས་བུ་རྒྱ་ཆེ་བ་དང་།  འབྲས་བུ་ལ་འདུན་པ་ཉིད་དང་།  བསམ་པས་སྦྱོར་བ་ལ་འཇུག་པ་དང་།  བསམ་སྦྱོར་
གྱིས་ཚོགས་རྒྱ་ཆེན་པོ་གསོག་པའི་སྒོ་ནས་མཐར་ཐུག་གི་འབྲས་བུ་མྱུར་དུ་ཐོབ་པ་སྟེ།  འབྲས་བུ་དེ་ཉིད་ལ་གཞུང་ལས་ཡིད་བཞིན་གྱི་ནོར་བུ་དང་།  དུས་མཐའི་མེ་ལ་སོགས་པའི་དཔེའི་རྣམ་གྲངས་དུ་མས་བསྟན་པ་ཡིན་ནོ། །གཉིས་པ་ཉམས་པ་ཉེས་

དམིགས་ཀྱི་འབྲས་བུའང་གསུམ་སྟེ།  བསམ་པའི་སྟོབས་མེད་པས་སྦྱོར་བའི་བསོད་ནམས་རྒྱ་ཆེན་པོ་ལས་ཉམས་པ་དང་།  ཐམས་ཅད་བསྒྲལ་བར་ཁས་བླངས་པ་ཉམས་པས་དམ་པ་རྣམས་ཀྱིས་སྨད་པ་དང་།  ཉེས་པ་ལྕི་བས་ངན་འགྲོར་ལྟུང་བར་གསུངས་
པའོ། །དེ་ལྟར་ངོ་བོ་དང་།  རྒྱུ་དང་།  འབྲས་བུ་གསུམ་གྱིས་བསམ་པ་བཤད་ཟིན་ཏོ། །གཉིས་པ་སྦྱོར་བ་ལ་ཁྱད་པར་ཅན་ནི་ཕ་རོལ་ཕྱིན་པ་དྲུག་སྟེ།  འདི་ལ་ངོ་བོ་ངོས་གཟུང་བ་དང་།  དེའི་ངེས་པར་བསམ་པ།  འབྲས་བུ་བསྟན་པ་དང་གསུམ་གྱིས་
ཤེས་པར་བྱའོ། །དང་པོ་ལ་སྦྱིན་པ་ནི།  གཏོང་བའི་སེམས་པ་མཚུངས་ལྡན་དང་བཅས་པ་སྟེ།  དབྱེ་ན་ཟང་ཟིང་དང་མི་འཇིགས་པ་དང་།  ཆོས་ཀྱི་སྦྱིན་པ་གསུམ་མོ། །ཚུལ་ཁྲིམས་ནི་ཁ་ན་མ་ཐོ་བ་སྤོང་བའི་སེམས་པ་སྟེ།  དབྱེ་ན་ཉེས་སྤྱོད་སྡོམ་
པ་དང་།  དགེ་བ་ཆོས་སྡུད་དང་།  སེམས་ཅན་དོན་བྱེད་ཀྱི་ཚུལ་ཁྲིམས་གསུམ་མོ། །བཟོད་པ་ནི་སྲན་ཐུབ་པའི་སེམས་པ་སྟེ།  དབྱེ་ན་གནོད་བྱེད་ཀྱིས་མི་འབྱེད་པ་དང་།  སྡུག་བསྔལ་དང་དུ་ལེན་པ་དང་།  ཆོས་ལ་ངེས་པར་སེམས་པའི་བཟོད་པ་
གསུམ་མོ། །བརྩོན་འགྲུས་ནི་དགེ་བ་ལ་སྤྲོ་བའི་སེམས་པ་སྟེ།  དབྱེ་ན་གོ་ཆ།  སྦྱོར་བ།  ཆོག་པར་མི་འཛིན་པའི་བརྩོན་འགྲུས་གསུམ་མོ། །བསམ་གཏན་ནི་དམིགས་པ་རྩེ་གཅིག་པ་སྟེ།  དབྱེ་ན་མཐོང་ཆོས་ལ་བདེ་བར་གནས་པ་དང་།  ཡོན་ཏན་
མངོན་པར་བསྒྲུབ་པ་དང་།  གཞན་གྱི་དོན་བྱེད་པའི་བསམ་གཏན་གསུམ་མོ། །ཤེས་རབ་ནི་དོན་དམ་ཤེས་པ་སྟེ།  དབྱེ་ན་རྣམ་པར་མི་རྟོག་པའི་སྦྱོར་དངོས་རྗེས་གསུམ་གྱིས་བསྡུས་པའི་ཤེས་རབ་གསུམ་མོ། །འདི་དག་ཀྱང་མི་མཐུན་ཕྱོགས་ཉམས་

པ་སོགས་ཆོས་བཞི་དང་ལྡན་ན་ཕ་རོལ་ཏུ་ཕྱིན་པར་འགྱུར་བར་མདོ་སྡེ་རྒྱན་ལས་གསུངས་སོ། །ཅིའི་ཕྱིར་ཕ་རོལ་ཏུ་ཕྱིན་པ་ཞེས་བྱ་ཞེ་ན།  པཱ་ར་མི་ཏ་ཞེས་པ་དམ་པ་དང་།  རབ་དང་།  མཆོག་དང་།  ཕ་རོལ་ཏུ་ཕྱིན་པ་རྣམས་ལ་
འཇུག་པས་དགེ་བའི་ཆོས་དམ་པ་དང་།  རབ་དང་།  མཆོག་ཀྱང་ཡིན་ལ།  བགྲོད་པར་བྱེད་པའམ་བགྲོད་བྱ་མཐར་ཐུག་པས་ན་ཕྱིན་པ་ཞེས་བྱའོ། །དེ་ལ་དམ་པར་འཇོག་པ་ནི་ཀུན་བཏུས་ཀྱིས་འགྲེལ་པ་ངོ་བོ་ཉིད་དང་།  ཐབས་དང་།  འབྲས་བུ་དམ་པ་
གསུམ་དང་ལྡན་པར་བཤད་པ་དང་།  དགོངས་འགྲེལ་ལས།  མ་ཆགས་པ་དང་མི་ལྟ་བ་དང་།  ཁ་ན་མ་ཐོ་བ་མེད་པར་དང་མི་རྟོག་པ་དང་།  བསྔོ་བ་དམ་པ་སྟེ་ལྔ་དང་ལྡན་པར་བཤད་པ་དང་།  ཐེག་བསྡུས་ལས།  གནས་དང་དངོས་པོ་དང་ཆེད་དུ་བྱ་བ་དང་ཐབས་
ལ་མཁས་པ་དང་།  ཡོངས་སུ་བསྔོ་བ་རྣམ་པར་དག་པ་དམ་པ་སྟེ་དམ་པ་དྲུག་དང་ལྡན་པར་བཤད་པ་དང་།  དབུས་མཐའ་ལས།  རྒྱ་ཆེ་བ་དང་ཡུན་རིང་དང་། །ཆེད་དུ་བྱ་དང་མི་ཟད་དང་། །རྒྱུན་མི་ཆད་དང་ཚེགས་མེད་དང་། །དབང་འབྱོར་
བ་དང་ཡོངས་གཟུང་དང་། །རྩོམ་དང་འཐོབ་དང་རྒྱུ་མཐུན་དང་། །འགྲུབ་པ་དམ་པར་འདོད་པ་ཡིན། །ཞེས་དམ་པ་བཅུ་གཉིས་དང་ལྡན་པར་བཤད་པ་དང་།  གཞན་ཡང་གསེར་འོད་དམ་པའི་མདོ་ལས།  དམ་པ་ཉི་ཤུ་དང་ལྡན་པ་སོགས་
ཀྱང་བཤད་དོ། །གཉིས་པ་དེ་དག་གི་ངེས་པ་ལ་གྲངས་ངེས་པ་དང་།  གོ་རིམ་ངེས་པ་དང་།  ཕན་ཚུན་ངེས་པ་གསུམ་ལས།  དང་པོ་ནི།  རྒྱུད་བླར་སངས་རྒྱས་བསྒྲུབ་པ་ལ་རི་མོ་མཁན་གྱིས་དཔེས་ངེས་པའི་ཚུལ་བཤད་པ་དང་།  མདོ་སྡེ་རྒྱན་

དུ།  མངོན་མཐོ་དང་ངེས་ལེགས་བསྒྲུབ་པ་ལ་དྲུག་ཏུ་ངེས་པ་སོགས་ཚུལ་ལྔ་བཤད་དེ་དེ་དག་ཏུ་བལྟ་བར་བྱའོ། །གཉིས་པ་ནི།  སྔ་མ་ལས་ཕྱི་མ་འབྱུང་བ་རྒྱུ་འབྲས་དོན་གྱི་རིམ་པ་དང་།  རྟོགས་སླ་བ་དང་དཀའ་བ་རགས་པ་དང་ཕྲ་བའི་རིམ་པ་དང་།  དམན་
པ་དང་མཆོག་གི་རིམ་པ་གསུམ་མོ། །གསུམ་པ་ནི་འདི་དག་རེ་རེའི་ནང་དུ་དྲུག་དྲུག་ཚང་བ་ངོ་བོ་ཉིད་ཀྱིས་ངེས་པ་དང་།  རེ་རེ་བྱེད་པ་ལ་དྲུག་ཅར་ཚང་བས་སྦྱོར་བ་ལ་ངེས་པ་དང་།  རེ་རེ་བྱས་པས་དྲུག་ཅར་སྐྱེ་བས་རྒྱུ་མཚན་གྱིས་ངེས་པ་ཡིན་ནོ། །གསུམ་པ་
འབྲས་བུ་ལ་སོ་སོའི་འབྲས་བུ་དང་།  ཐུན་མོང་གི་འབྲས་བུ་གཉིས་ལས།  དང་པོ་ལ་རེ་རེ་ལའང་འབྲས་བུ་ལྔ་ལྔ་སྟེ།  སྐྱེས་བུ་བྱེད་པའི་འབྲས་བུ་བདག་གཞན་ལ་ཕན་པ་དང་།  བདག་པོའི་འབྲས་བུ་བསོད་ནམས་འབྱུང་བ་དང་།  བྲལ་བའི་འབྲས་
བུ་སེར་སྣ་ལ་སོགས་པའི་མི་མཐུན་པའི་ཕྱོགས་སྤོང་བ་དང་།  རྣམ་སྨིན་གྱི་འབྲས་བུ་ལོངས་སྤྱོད་སོགས།  རྒྱུ་མཐུན་གྱི་འབྲས་བུ་གཏོང་བ་སོགས་སྔོན་གྱི་ལས་དེ་བྱེད་པར་འགྱུར་བའོ། །ཐུན་མོང་གི་འབྲས་བུ་ནི་ཐམས་ཅད་ཀྱང་ཡོངས་སུ་བསྔོ་བས་བསྒྱུར་ན་རྒྱ་
མཚོ་ཆེན་པོའི་ཆུ་ལྟར་རྫོགས་པའི་བྱང་ཆུབ་ཉིད་དུ་རོ་གཅིག་ཏུ་འགྱུར་བའོ། །གསུམ་པ་ཡོངས་སུ་བསྔོ་བ་ནི་བསགས་པའི་དགེ་བ་འདོད་པའི་དོན་དུ་བསྒྱུར་བ་སྟེ།  དེ་ལའང་བཞི་ལས།  བསྔོ་བྱའི་དངོས་པོ་ནི་ཚོགས་གཉིས་ཀྱིས་བསྡུས་པའི་དགེ་བ་སྔར་བྱས་པ་ཐམས་
ཅད་དང་།  ད་ལྟ་བྱེད་བཞིན་པ་དང་།  མ་འོངས་པ་ན་བྱ་བར་བསམ་པ་ཐམས་ཅད་བློས་བསྡུས་ནས་སོ། །སྔོ་བྱེད་ཀྱི་བློ་ནི་བསྔོ་བའི་གནས་ཇི་ལྟ་བ་ཤེས་པའི་ཤེས་རབ་དང་སེམས་པ་དང་འདུན་པ་མཚུངས་ལྡན་དང་བཅས་པའོ། །གང་དུ་བསྔོ་བའི་གནས་ནི་

སེམས་ཅན་ཐམས་ཅད་བསྒྲལ་བའི་ཆེད་དུ་རང་གཞན་གྱི་དོན་ཡོངས་སུ་རྫོགས་པ་རྫོགས་པའི་སངས་རྒྱས་ཀྱི་སའོ། །ཇི་ལྟར་བསྔོ་བའི་ཚུལ་ནི།  དཀོན་མཆོག་གི་རྟེན་དངོས་སུ་བཞུགས་པའམ་ཡིད་ཀྱིས་བསམ་པའི་དྲུང་དུ་ཕྱག་དང་
མཆོད་པ་སོགས་ཡན་ལག་དང་པོ་དྲུག་སྔོན་དུ་བཏང་ནས་སྨོན་ལམ་ཆེན་པོ་འབུམ་ཕྲག་གྲངས་མེད་བཅུ་འདུས་པ་བཟང་པོ་སྤྱོད་པའི་སྨོན་ལམ།  དེ་ཐམས་ཅད་འདུས་པ་སྨོན་ལམ་ཆེན་པོ་བཅུའམ།  གཞན་ཡང་བཀའ་དང་བསྟན་བཅོས་ཀྱི་ཚིག་དྲི་མ་མེད་
པ་བརྗོད་པའི་སྒོ་ནས་བསྔོ་བར་བྱའོ། །དེའང་དགེ་བ་བྱེད་པ་ཉིད་ནས་སྣང་ལ་རང་བཞིན་མེད་པར་ཤེས་པ་རྨི་ལམ་ལྟ་བུའི་བློས་ཟིན་པའམ།  བསྔོས་ཟིན་པའི་རྗེས་སུ་ཡང་བསྔོ་བྱ་སྔོ་བྱེད་སོགས་ཐམས་ཅད་མི་དམིགས་པ་ནམ་མཁའ་ལྟ་བུར་ཤེས་པའི་བློས་
ཟིན་ན་བསྔོ་བ་རྣམ་དག་ཏུ་འགྱུར་བ་ཡིན་ནོ། །གསུམ་པ་དེའི་རྣམ་གྲངས་བསྟན་པ་ནི་དེ་ལྟར་བསམ་པ་བྱང་ཆུབ་ཀྱི་སེམས་ཀྱིས་འཕངས་ནས་སྦྱོར་བ་ཕ་རོལ་ཕྱིན་པ་དྲུག་ལྡན་དང་།  རྗེས་ཡོངས་སུ་བསྔོ་བ་གསུམ་གྱིས་ཐེག་པ་ཆེན་པོའི་ལམ་མཐའ་དག་བསྡུས་
པར་ཇོ་བོ་རྗེས་བཞེད་ལ།  དེ་ཉིད་གཞུང་དག་ལས་དགོས་པའི་དབང་གིས་ལྡོག་པ་ཐ་དད་པའི་ཚུལ་གྱིས་རྣམ་གྲངས་གཞན་གྱིས་བསྟན་པ་ནི།  རྣམ་བཤད་རིགས་པར་ཚངས་པར་སྤྱོད་པ་ཞེས་པའི་ཚངས་པ་ནི་མྱ་ངན་ལས་འདས་པ་དང་།  དེའི་
ཆེད་དུ་སྤྱོད་པ་ནི་ལྷག་པའི་ཚུལ་ཁྲིམས་དང་སེམས་དང་།  ཤེས་རབ་ཀྱི་བསླབ་པ་གསུམ་ཡིན་པར་གསུངས་པ་ལས་འདིར་ནི་ཐེག་པ་ཆེན་པོའི་བསླབ་པ་གསུམ་མོ། །ཡང་རྣམ་གྲངས་ཀྱིས་ཐབས་དང་ཤེས་རབ་གཉིས་སུའང་བསྟན་ཏེ།  མདོ་

ལས་བྱང་ཆུབ་སེམས་དཔའ་རྣམས་ཀྱི་ལམ་མདོར་བསྡུས་པ་ནི་གཉིས་ཡིན་ཏེ་ཐབས་དང་ཤེས་རབ་བོ་ཞེས་འབྱུང་བས་སོ། །དེ་དག་གི་ངོ་བོ་ཡང་མདོ་ལས།  སྙིང་རྗེས་སེམས་ཅན་དོན་བྱེད་པ། །དེ་ནི་ཐབས་ཀྱི་མཚན་ཉིད་དོ། །འཁོར་གསུམ་རྣམ་
པར་མི་རྟོག་པ། །དེ་ནི་ཤེས་རབ་མཚན་ཉིད་དོ། །ཞེས་གསུངས་པས་སོ། །ཡང་བསླབ་བཏུས་ལས།  རྣམ་གྲངས་གཞན་གྱིས་ཆོས་བཅུ་གཉིས་སུའང་བསྟན་ཏེ།  གཞི་བདག་གི་ལུས་དང་ལོངས་སྤྱོད་དང་དགེ་བ་གསུམ་ལ་གཏོང་བ་དང་།
བསྲུང་བ་དང་དག་པ་དང་སྤེལ་བའི་བྱ་བ་བཞི་བཞི་སྦྱར་ནས་བསྟན་པའི་ཕྱིར་རོ། །བྱམས་པ་སེང་གེ་སྒྲའི་མདོ་ལས།  རྫོགས་པའི་བྱང་ཆུབ་མྱུར་དུ་བསྒྲུབ་པ་ལ་གཞན་གྱི་དྲིང་མི་འཇོག་པའི་ཆོས་རྣམ་པ་བརྒྱད་ཀྱི་སྒོ་ནས་བསྟན་ཏེ།  བསམ་པ་
དང་སྦྱོར་བ་དང་སྦྱིན་པ་དང་བསྔོ་བ་དང་བྱམས་པ་དང་སྙིང་རྗེ་དང་ཐབས་དང་ཤེས་རབ་བོ་ཞེས་པས་སོ། །མདོ་སྡེ་ཐམས་ཅད་ཀྱི་དགོངས་པ་ལམ་དང་འཇུག་པ་བདེ་བས་སངས་རྒྱས་པའི་ཆོས་བདུན་གྱི་སྒོ་ནས་བསྟན་ཏེ།  ཕྱག་དང་མཆོད་པ་དང་སྡིག་པ་
བཤགས་པ་དང་དགེ་བ་ལ་ཡི་རང་བ་དང་བསྐུལ་བ་དང་གསོལ་བ་གདབ་པ་དང་སྨོན་ལམ་བདུན་དུ་གསུངས་པས་སོ། །གཞན་ཡང་ཡེ་ཤེས་ཕྱག་རྒྱའི་མདོ་ལས།  བྱང་ཆུབ་སེམས་དཔའ་རྣམས་ཀྱིས་མཆོག་ཏུ་སྤྱི་བོར་ཕྱིན་པའི་ཆོས་བཞི་ལ་སོགས་པ་རྣམ་
གྲངས་མང་པོའི་སྒོ་ནས་གསུངས་པར་ཤེས་པར་བྱའོ། །གཉིས་པ་རྫོགས་པའི་སངས་རྒྱས་ཀྱི་རྒྱུར་གྱུར་པའི་ལམ་དེ་ཇི་ལྟར་བསྒྲུབ་པའི་ཚུལ་ལ་གསུམ་སྟེ།  ཐེག་པ་ཆེན་པོའི་བསམ་པ་སྦྱོང་བ་དང་།  སྦྱོར་བ་ཚོགས་བསག་པ་དང་།  བསམ་པ་དང་

སྦྱོར་བའི་གེགས་བསལ་བའོ། །དང་པོ་ལ་གསུམ་སྟེ།  བསམ་པ་དེ་ཡང་དག་པར་བླང་བ་དང་།  བླངས་ནས་བསླབ་པར་བྱ་བ་དང་།  ཉེས་པ་ཕྱིར་བཅོས་པའི་ཐབས་སོ། །དང་པོ་ལ་གསུམ་སྟེ།  བླང་བའི་འདུན་པ་
བསྐྱེད་པ་དང་།  སྐྱེ་བའི་རྒྱུ་སྦྱོང་བ་དང་།  ཆོ་གས་བསྐྱེད་པའོ། །དང་པོ་ནི་དེ་ལྟར་སྐྱབས་འགྲོ་ཁྱད་པར་ཅན་བྱས་ནས་རྫོགས་པའི་བྱང་ཆུབ་སྒྲུབ་པར་འདོད་པ་དེས་ཐོག་མར་སེམས་བསྐྱེད་བྱ་བའི་འདུན་པ་བསྐྱེད་པར་བྱ་བ་སྟེ།  དེའང་འདི་སྙམ་དུ་དེ་
མ་བྱས་ན་ལམ་གང་གིས་བསྒྲུབ་ཀྱང་བྱང་ཆུབ་ཀྱི་ལམ་དུ་མི་འགྱུར་བས་ངེས་་པར་བྱ་དགོས་པ་དང་།    སྤྱིར་རྟོགས་ལྡན་རྣམས་ཀྱིས་བྱ་བ་ཐམས་ཅད་ཐོག་མར་འབྲས་བུ་ལ་སྨོན་ནས་རྒྱུ་ལ་འཇུག་པ་ཡིན་ཞིང་།  ཁྱད་པར་དུས་གསུམ་གྱི་སངས་རྒྱས་ཐམས་
ཅད་ཀྱི་ཚུལ་ཡང་ཡིན་པས་ན་ལམ་གྱི་ཐོག་མ་ཉིད་དུ་བྱ་དགོས་པ་དང་ཐེག་པ་ཆེན་པོའི་ལམ་དུ་མ་ཆུད་པར་ཤི་སྲིད་པས་མྱུར་དུ་བྱ་དགོས་པ་དང་།  བྱས་ན་སྔར་ཇི་སྐད་བཤད་པའི་ཕན་ཡོན་རྣམས་འབྱུང་བར་བསམ་སྟེ་འདུན་པ་བསྐྱེད་དོ། །གཉིས་པ་ནི་དེ་ལྟར་
འདུན་པ་བསྐྱེད་པས་ཀྱང་དེའི་རྒྱུ་སྤྱད་པར་བྱ་སྟེ།  དེ་ལའང་སྔར་བསྟན་པའི་བསོད་ནམས་ཀྱི་སྟོབས་དང་སེམས་ཅན་ལ་སྙིང་རྗེ་དང་།  སངས་རྒྱས་ལ་དད་པ་གསུམ་ཡིན་པ་ལས།  དང་པོ་ནི།  མཆོད་པ་དང་སྤྱིན་པ་ལ་སོགས་པའི་བསོད་ནམས་
ཅི་ནུས་པ་བསགས་པའོ། །གཉིས་པ་ལ་བསྐྱེད་པའི་ཐབས་དང་།  བསྒོམ་པའི་ཚུལ་དང་།  གོམས་པའི་ཕན་ཡོན་གསུམ་ལས།  དང་པོ་ནི་སློབ་དཔོན་ཀ་མ་ལ་ཤཱི་ལས་བཏང་སྙོམས་ཀྱི་ཞིང་བྱམས་པའི་ཆུས་བཅུས་པའི་སྙིང་རྗེའི་མྱུ་གུ་ལས་དགའ་

བའི་ལོ་ཐོག་རྒྱས་པས་བྱང་ཆུབ་ཀྱི་སེམས་སྐྱེ་བར་བཤད་མོད་ཀྱི།  ཇོ་བོས་ནི་བཏང་སྙོམས་དང་དགའ་བ་ལོགས་སུ་བསྒོམ་མི་དགོས་པས།  བྱམས་པའི་ཆུ་བས་སྙིང་རྗེ་བསྐྱེད་པར་རྒྱན་ལས་གསུངས་པ་ལྟར་བྱམས་པ་ལས་སྐྱེ་བར་གསུངས་སོ། །
འདི་བསྒོམ་པ་ལ་གང་གིས་བསྒོམ་པའི་རྒྱུ།  ཅི་ལྟར་བསྒོམ་པའི་ཚུལ།  གོམས་པར་བྱས་པའི་ཕན་ཡོན་དང་གསུམ་ལས།  དང་པོ་ནི་ལས་དང་པོ་པ་རྣམས་ནི་རྒྱུ་མཚན་གྱི་སྒོ་ནས་བསྒོམ་དགོས་པས་བདག་ཉིད་ལ་ཕན་པ་དང་།  སངས་རྒྱས་
ཀྱིས་བཟུང་བ་དང་།  སེམས་ཅན་ཉིད་ཀྱི་ཡོན་ཏན་ཏེ།  རྒྱུ་མཚན་གསུམ་གྱིས་བསྒོམ་པར་བྱའོ། །དེ་ལ་བདག་ཉིད་ལ་ཕན་པ་ནི་འདི་ལྟར་ཚེ་འདིའི་མས།  བདག་ལྟོར་ཞུགས་ནས་མ་བརླག་མ་སྨས་པར་བཟུང་བ་དང་།  བཙས་ནས་སྲིན་བུའི་ཆུ་
བུར་ལྟར་རེག་མི་བཟོད་པ་བགས་ཀྱིས་བསྐྱངས།  ཁ་ཟས་སྙོད་ཅིང་མི་གཙང་བ་ལག་པས་ཕྱགས་བརྩེ་གདུང་ཚད་མེད་པར་བྱས།  བྱམས་པའི་མིག་གིས་བལྟས།  སྙན་པའི་ཚིག་གིས་བྲིད།  འཚམ་པའི་འཚོ་བ་བྱིན།  ཡ་ང་བའི་འཇིགས་
པ་ཐམས་ཅད་ལས་བསྲུངས།  འཇིག་རྟེན་པའི་བརྡ་དང་ཐ་སྙད་ཐམས་ཅད་བསླབས།  ནོར་གྱི་སྙིང་པོ་བྱིན་པའི་བུའི་དོན་དུ་ཚེ་འདིར་ལྟོགས་འཁྱགས་ངལ་དུབ་དང་ལུས་སྲོག་འདོར་བའི་དཀའ་བ་སྤྱད།  མི་དགེ་བ་བཅུ་ཆར་བསྐྱེད་པས་ཕྱི་མར་ངན་
སོང་དུ་ལྷུང་བའི་ལས་བྱས་ཏེ།  མདོར་ན་བུའི་ཉེས་པ་སྐྱོབ་ཅིང་ཅི་བཟང་བྱས་པས་ཤིན་ཏུ་དྲིན་ཆེ་བར་བསམ་པས་དེ་སྡུག་ཅིང་ཕན་གདགས་བྱར་འཛིན་པ་འབྱུང་ལ།  དེ་བཞིན་དུ་སེམས་ཅད་དག་ནི་རེ་རེས་ཀྱང་། །ཡང་ནས་ཡང་དུ་མ་བྱས་ཏེ། །ཞེས་

པའི་ཚུལ་གྱིས་སེམས་ཅན་ཐམས་ཅད་ཀྱི་དྲིན་བསམ་པས་དེ་སྙིང་དུ་སྡུག་ཅིང་ཕན་གདགས་བྱར་འཛིན་པ་འབྱུང་ངོ་། །གཉིས་པ་སངས་རྒྱས་ཀྱིས་བཟུང་བ་ནི་སེམས་ཅན་རྣམས་ནི་བུ་གཅིག་པ་ལྟར་དེས་བཟུང་བས་དེ་ལ་
གནོད་པ་བྱས་ན་ང་ལ་གནོད་བྱས་ཤིང་། །སེམས་ཅན་ཕན་པ་བྱས་ན་ང་ལ་མཆོད་པའི་མཆོག །ཅེས་པའི་ཚུལ་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བུ་གཅིག་པ་ལྟར་གཅེས་པར་མཛད་པས་ཀྱང་བླ་མའི་བུ་ལྟར་སྡུག་ཅིང་ཕན་
གདགས་པར་བསམ་པའོ། །གསུམ་པ་སེམས་ཅན་ཉིད་ཀྱི་ཡོན་ཏན་ནི་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་པས་ཀྱང་རྒྱལ་པོའི་བུ་དང་།  ནོར་བུའི་ཟ་མ་ཏོག་དང་།  དར་ཡུག་གིས་རྡུལ་བཞིན་སྡུག་ཅིང་ཕན་གདགས་བྱར་
བསམ་པའོ། །གཉིས་པ་རྒྱུ་མཚན་དེས་ཇི་ལྟར་བསྒོམ་པའི་ཚུལ་ནི་ཐོག་མར་ཚེ་འདིའི་མ་ལ་བྱམས་པ་རང་གི་ཚད་དུ་བསྒོམ་པར་བྱ་དེ་ནས་མ་དེའི་ཚད་ཀྱིས་ཉེ་འབྲེལ་ནས།  ཡུལ་མི་ནས་འཛམ་བུའི་གླིང་ནས་གླིང་བཞི་ནས།  སྟོང་གསུམ་ནས་ནམ་
མཁའི་མཐར་ཐུག་པར་བསྒོམས་ཏེ་བྱམས་པ་དང་ལྡན་པའི་སེམས་རྒྱ་ཆེན་པོ་ཤིན་ཏུ་ཡངས་པ་ཚད་མེད་པ་ཞེས་པར་འགྱུར་རོ། །གསུམ་པ་གོམས་པར་བྱས་པའི་ཕན་ཡོན་ནི།  སེམས་ཅན་རྣམས་ལ་རྗེ་བོ་གཙོས་སུམ་བརྒྱའི་ཁ་ཟས་དུས་གསུམ་
རྟག་ཏུ་བྱིན་པ་དང་།  སངས་རྒྱས་ལ་ལོངས་སྤྱོད་ཐམས་ཅད་ཀྱིས་རྟག་ཏུ་མཆོད་པ་བས་བསོད་ནམས་ཆེ་བ་དང་།  བྱམས་ཆོས་ཡོན་ཏན་བརྒྱད་ལྡན་ཐོབ་པ་དང་།  འདིར་སྙིང་རྗེ་དང་བྱང་ཆུབ་ཀྱི་སེམས་སྐྱེ་བའོ། །དེ་དག་གིས་སྙིང་རྗེ་སྐྱེ་བའི་ཐབས་

བྱམས་པ་བསྒོམ་པའི་ཚུལ་བསྟན་ཟིན་ཏོ། །གཉིས་པ་སྙིང་རྗེ་ཇི་ལྟར་བསྒོམ་པའི་ཚུལ་ཡང་བྱམས་པ་ལྟར་རྩ་བའི་མ་ནས་ནམ་མཁའི་མཐར་ཐུག་པའི་སེམས་ཅན་ཐམས་ཅད་ལ་སྙིང་རྗེ་དང་ལྡན་པའི་སེམས་རྒྱ་ཆེན་པོ་ཡངས་པ་བུ་གཅིག་པ་མའི་དང་
དུ་ལྷུང་བ་མཐོང་བའམ་དྲན་ན་མཆི་མ་འབྱུང་བའི་ཚད་དུ་བསྒོམ་པར་བྱའོ། །གསུམ་པ་དེ་ལྟར་བསྒོམ་པའི་ཕན་ཡོན་ནི།  མདོ་ལས།  བྱང་ཆུབ་སེམས་དཔས་ཆོས་གཅིག་ཉིད་ལ་བསླབ་པར་བྱ་སྟེ་སྙིང་རྗེ་ཆེན་པོའོ། །ཞེས་པའི་ཚུལ་གྱིས་ཐེག་པ་
ཆེན་པོའི་ཆོས་ཐམས་ཅད་འདུ་བ་དང་།  འདིར་བྱང་ཆུབ་ཀྱི་སེམས་བདེ་བླག་ཏུ་སྐྱེ་བའོ། །གསུམ་པ་སངས་རྒྱས་ལ་དད་པ་ནི་དེ་ལྟར་སྙིང་རྗེས་ཀུན་ནས་བསླངས་ཏེ་སེམས་ཅན་དེ་དག་སྒྲོལ་བའི་ཐབས་བསམ་པས་མི་འདོད་ཅིང་སྦྱོར་བའི་མཐུ་མེད་པའི་
སྒོ་ནས་འཇིག་རྟེན་པ་དང་འཇིག་རྟེན་ལས་འདས་པའི་ཉན་རང་གིས་ཀྱང་མི་ནུས་པ་དང་།  ཡེ་ཤེས་དང་ཐུགས་རྗེ་དང་ཕྲིན་ལས་ཕུན་སུམ་ཚོགས་པའི་སྒོ་ནས་སངས་རྒྱས་ཀྱིས་ནུས་པ་དང་།  སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ཡོད་པའི་
སྒོ་ནས་སངས་རྒྱས་དེ་ཡང་བདག་གིས་བསྒྲུབ་རུང་དུ་ཡིད་ཆེས་པའི་དང་བ་ཡང་ཡང་བསྒོམ་པར་བྱའོ། །དེ་ལྟར་སྐྱེ་བའི་རྒྱུ་ཚོགས་གསུམ་པོ་སྦྱངས་པ་ལས་བྱང་ཆུབ་ཀྱི་སེམས་སྐྱེ་བས།  གསུམ་པ་བསྐྱེད་པའི་ཆོ་ག་ནི་སློབ་དཔོན་ཀླུ་སྒྲུབ་ཀྱི་ལུགས་
དང་།  ཐོགས་མེད་ཀྱི་ལུགས་གཉིས་ཡོད་པ།  གཉིས་ཀ་ལའང་བླ་མ་ཡོད་མེད་དང་།  ཕལ་པ་དང་རླབས་པོ་ཆེའི་ལུགས་གཉིས་གཉིས་ཡོད་པར་མཐུན་པ་ལས་སྦྱོར་དངོས་རྗེས་གསུམ་གྱི་ཆོ་ག་མི་འདྲ་སྟེ།  དང་པོས་སོ་ཐར་གྱི་སྡོམ་པས་རྒྱུད་མ་བསྡམས་པ་

ལའང་སྐྱེ་བས་རང་བཞིན་གྱི་ཉེས་པ་ཚབས་པོ་ཆེ་སྦྱོང་བའི་དབང་དུ་བྱས་ནས་སྦྱོར་བ་ཡན་ལག་བདུན་ཀ་བྱེད།  དངོས་གཞི་བརྗོད་པ་ཉུང་སྟེ།  སྤྱོད་འཇུག་དང་ཡི་དམ་བླང་བ་ནས་འབྱུང་བ་ལྟར་བྱེད།  མཇུག་
བསླབ་བྱ་དང་གཏང་རག་མེད་པར་རང་གཞན་དགའ་བ་བསྒོམ་པར་བྱེད་དོ། །གཉིས་པས་སོ་སོ་ཐར་པའི་སྡོམ་པ་སྔོན་དུ་སོང་ནས་རྒྱུད་དག་པ་ལ་སྐྱེ་བའི་དབང་དུ་བྱས་ནས་སྦྱོར་བ་ཕྱག་དང་མཆོད་པ་དང་།  སྐྱབས་འགྲོ་ཙམ་བྱེད།  དངོས་གཞི་བྱང་སའི་
ཚུལ་ཁྲིམས་ལེའུ་འམ་ཇོ་བོའི་སེམས་བསྐྱེད་ཀྱི་ཆོ་ག་ལྟར་བྱེད་མཇུག་བསླབ་བྱ་བརྗོད་པ་དང་གཏང་རག་བྱའོ། །འདི་དག་གི་ཁྱད་པར་ཞིབ་ཏུ་ས་པཎ་གྱིས་མཛད་པའི་སེམས་བསྐྱེད་ཀྱི་ཆོ་གའམ།  ཁོ་བོས་བྱས་པའི་སྡོམ་གསུམ་གྱི་སྤྱི་དོན་དུ་བལྟ་བར་
བྱའོ། །དེ་ལྟར་ལུགས་གཉིས་པོ་གང་རུང་གིས་བྱང་ཆུབ་སེམས་དཔའི་སྡོམ་པ་བླངས་པར་བྱས་ནས།  གཉིས་པ་བླངས་ནས་བསླབ་པར་བྱ་བ་ནི་སྤྱན་རས་གཟིགས་ཀྱི་མདོ་ལས།  དབང་པོ་གཉིས་སྦྱོར་བའི་འདོད་པ་མི་བསྟེན་པ་དང་མི་དགེ་བའི་
བཤེས་གཉེན་མི་བསྟེན་པ་དང་།  ཆོས་ཐམས་ཅད་ལ་ཡོངས་སུ་འཛིན་པ་མི་བྱ་བ་དང་།  ཐབས་དང་ཤེས་རབ་ལ་མཁས་པར་བྱ་བ་དང་།  སྟོང་པ་ཉིད་ཀྱི་རྣམ་ཐར་བརྟན་པར་བྱ་བ་དང་།  འཁོར་བ་ལ་ཞེན་པ་མེད་ཅིང་ཀུན་དུ་རྟོག་པ་ཞི་བར་བྱ་
བ་དང་།  རྒྱུ་འབྲས་ལ་སྐུར་པ་མི་གདབ་པའོ། །ཞེས་པའི་ཆོས་བདུན་ལ་བསླབ་པར་གསུངས་པའི་དོན་ལེགས་པར་བཤད་པ་ལ་གསུམ་སྟེ།  བསླབ་པ་ཉེ་བར་སྟོན་པའི་རྒྱུ་བསྟན་པ་དང་།  བསམ་པ་བྱང་ཆུབ་ཀྱི་སེམས་ཉིད་སྦྱོང་བ་ལ་བསླབ་

པ་དང་།  སྦྱོར་བ་རྗེས་སུ་བསྒྲུབ་པ་ལ་བསླབ་པའོ། །དང་པོ་ནི།  དབང་རྟུལ་གྱི་བྱང་ཆུབ་སེམས་དཔའི་བསླབ་པ་ཟབ་ཅིང་རྒྱ་ཆེ་བ་རྣམས་ཐེག་པ་ཆེན་པོའི་དགེ་བའི་བཤེས་གཉེན་ལ་རག་ལས་པས་ན་ནོར་བཟང་གི་རྣམ་ཐར་ལྟར།  དེ་མི་ཉམས་
ཤིང་འཕེལ་བའི་ཐབས་སྟོན་པའི་ཐེག་པ་ཆེན་པོའི་དགེ་བའི་བཤེས་གཉེན་བསྟེན་པ་དང་།  དབང་རྣོན་གྱིས་ཐེག་པ་ཆེན་པོའི་མདོ་སྡེའི་དོན་ཚུལ་བཞིན་དུ་དཔྱད་པ་ལས་ཀྱང་རྟོགས་པར་ནུས་པས་ཕྱིའི་རྐྱེན་དེ་དག་བསྟེན་ཅིང་ནང་གི་རྐྱེན་རང་ཉིད་ཀྱིས་དྲན་
པ་དང་ཤེས་བཞིན་དང་།  བག་ཡོད་བསྟེན་པར་གསུངས་པ་ཡིན་ནོ། །གཉིས་པ་ལྟ་བ་གང་ལ་བརྟེན་པ་དང་།  ཐབས་གང་གིས་དང་།  ཚུལ་ཇི་ལྟར་དང་།  དེ་ལྟར་སྦྱངས་པའི་ཕན་ཡོན་དང་བཞི་ལས།  དང་པོ་ནི།  འོ་ན་བདག་བྱང་ཆུབ་ཀྱི་སེམས་
སྦྱོང་བའི་ཚེ་བདག་དང་།  སེམས་ཅན་དང་།  སངས་རྒྱས་གསུམ་གང་ཟག་རྫས་ཡོད་དམ།  སྐྱེས་བུ་བཏགས་ཡོད་དམ།  སྒྱུ་མའི་སྐྱེས་བུ་ལྟར་བརྫུན་པར་ཤེས་པས་སྦྱོང་ཞེ་ན།  འདིར་གསུམ་ཀ་ལ་སྐྱེ་ཞིང་སྦྱོང་དུ་རུང་སྟེ།  དང་པོ་ནི་ཕྱི་རོལ་པའི་
ལྟ་བ་སྟེ་གང་ཟག་གསུམ་པོ་རྫས་ཡོད་དུ་འཛིན་པས་ཀྱང་བྱས་པ་གཟོ་བས་སེམས་ཅན་ལ་དམིགས་པའི་བྱམས་སྙིང་རྗེ་དང་བྱང་ཆུབ་ཀྱི་སེམས་སྐྱེའོ། །ཇོ་བོས་གསེར་གླིང་པ་ནས་བརྒྱུད་པའི་བློ་སྦྱོང་འདི་ལྟ་བ་མུ་སྟེགས་པ་དང་མཐུན།  ཞེས་གསུངས་པའི་
དོན་ཡང་འདི་ཉིད་ཡིན་ཅིང་།  མདོ་དང་རྒྱན་གྱི་དགོངས་པ་སྦྱོར་ལམ་བཟོད་པའི་གནས་སྐབས་སུ་ལམ་གྱི་ངོ་བོར་གྱུར་པའི་གང་ཟག་རྫས་ཡོད་ཀྱི་འཛིན་པ་ཡོད་པར་གསུངས་པའང་འདི་ལ་དགོངས་སོ། །གཉིས་པ་ནི་ཉན་ཐོས་དང་།  སེམས་ཙམ་

པའི་ལྟ་བ་སྟེ།  དེ་ལ་བརྟེན་ནས་གང་ཟག་གིས་དབེན་པའི་ཆོས་རྫས་ཡོད་ལ་དམིགས་པའི་བྱམས་སྙིང་རྗེ་སོགས་སྐྱེའོ། །བྱམས་པའི་རྣལ་འབྱོར་པ་ནས་བརྒྱུད་པའི་བློ་སྦྱོང་འདི་ལྟ་བ་བྱེ་བྲག་ཏུ་སྨྲ་བ་དང་མཐུན་ཞེས་
གསུངས་པའི་དོན་ཡང་འདི་ཡིན་ནོ། །གསུམ་པ་ནི་དབུ་མའི་ལྟ་བ་སྟེ་དེ་ལ་བརྟེན་ནས་དམིགས་པ་མེད་པའི་བྱམས་སྙིང་རྗེ་ལས་བྱུང་བའི་བྱང་ཆུབ་ཀྱི་སེམས་སྐྱེའོ། །གཉིས་པ་ཐབས་གང་གིས་སྦྱོང་བ་ནི་འདིར་སྦྱོང་ཞེས་པའི་དོན་སྡིག་པ་ལྟར་
ཟད་པར་བྱེད་པ་མ་ཡིན་གྱི།  གསེར་ལྟར་བཟང་བར་བྱེད་པ་ཡིན་ལ་དེའི་ཐབས་གསུམ་ལས།  དང་པོ་ནི་རྩལ་སྦྱོང་བ་ལྟར་རང་གི་ངོ་བོའི་སྒོ་ནས་སྦྱོང་སྟེ།  དབུལ་པོས་ནོར་བུ་རྙེད་པ་ལྟར་གཅེས་པའི་མཆོག་ཏུ་བཟུང་ནས་མི་བརྗེད་པར་སྐྱབས་འགྲོ་
དང་བཅས་པའི་ཚིག་གིས་ཉིན་མཚན་དུས་དྲུག་ཏུ་སྦྱོང་བའོ། །གཉིས་པ་ནི་ལྷ་ཁང་ལྟར་རྒྱུ་ཚོགས་ཀྱིས་སྦྱོང་བ་སྟེ།  གང་ལ་སེམས་དེ་སྐྱེ་ཞིང་འཕེལ་བར་འགྱུར་བའི་རྒྱུ་སེམས་ཅན་རྣམས་ལ་བྱམས་སྙིང་རྗེ་དང་།  སངས་རྒྱས་ཀྱི་ཡོན་ཏན་ལ་དད་པ་
དང་།  སེམས་དེ་ཉིད་ཀྱི་ཕན་ཡོན་ཡང་ཡང་བསམ་པའོ། །གསུམ་པ་ནི།  ནོར་བུའི་དྲི་མ་སྦྱོང་བ་ལྟར་མི་མཐུན་ཕྱོགས་བསལ་བའི་སྒོ་ནས་སྦྱོང་བ་སྟེ།  གང་གིས་བྱང་ཆུབ་ཀྱི་སེམས་དེ་སྐྱེ་གནས་འཕེལ་བའི་གེགས་སུ་གྱུར་པའི་གྲོགས་པོ་དང་། 
བསམ་པ་དང་སྦྱོར་བ་དམན་པ་གསུམ་སྤོང་བའོ། །གསུམ་པ་ཚུལ་ཇི་ལྟར་སྦྱོང་བ་ནི།  བྱང་ཆུབ་སེམས་དཔའི་སྤྱོད་པའི་སྒོ་སྣ་ཚོགས་འབྱུང་ཡང་བྱང་ཆུབ་ཀྱི་སེམས་དེ་ལ་མི་མཐུན་པ་མེད་པས་ངེས་པར་སྦྱོང་བ་དང་།  སྐད་ཅིག་ཀྱང་འབྲལ་དུ་མི་རུང་

བས་རྟག་པར་སྦྱོང་བ་དང་།  བྱེད་པ་ཆེ་བའི་སྒོ་ནས་དགེ་བ་གཞན་ཐམས་ཅད་ལས་གཙོ་བོར་སྦྱོང་བ་སྟེ།  བསམ་པས་བྱང་ཆུབ་སེམས་དཔའ་ལ། །དགེ་བའམ་ཡང་ན་མི་དགེ་བ། །ཐམས་ཅད་དགེ་བ་ཉིད་གྱུར་ཏེ། །གང་ཕྱིར་སེམས་དེ་གཙོ་
བའི་ཕྱིར། །ཞེས་དང་།  སེམས་བསྲུང་བརྟུལ་ཞུགས་མ་གཏོགས་པ། །ཞེས་དང་།  སེམས་ནི་ནམ་ཡང་ཉམས་མི་བྱ། །ཞེས་གསུངས་པ་ལྟར་རོ། །བཞི་པ་དེ་ལྟར་སྦྱངས་པའི་ཕན་ཡོན་ལའང་གསུམ་སྟེ།  གོམས་པས་མི་
བརྗེད་པ་བུ་གཅིག་པའི་མྱ་ངན་ལྟ་བུ་དང་།  བརྟན་པས་མི་ལྡོག་པ་རི་རབ་ལྟ་བུ་དང་།  སྦྱོར་བ་ལ་འཇུག་པ་བུ་མེ་དོང་ན་མཐོང་བ་ལྟ་བུའོ། །དང་པོ་ནི་གོམས་པ་རབ་འབྲིང་ཐ་མས་དུས་རྒྱུན་དུ་དང་།  བྱ་བ་ལ་འཇུག་པའི་ཚེ་དང་།  ཐུན་ཚོད་
དྲུག་ལས་མི་རིང་བ་རྗེས་སུ་དྲན་པ་དང་།  གཉིས་པ་ནི།  རྐྱེན་ཆུང་ངུ་དང་།  འབྲིང་དང་།  ཆེན་པོའི་བྱེ་བྲག་གིས་མི་ལྡོག་པ་སྟེ།  བརྟན་པ་གྲོགས་ངན་སྡུག་བསྔལ་དང་། །ཟབ་མོ་ཐོས་པས་མི་གཡོས་སོ། །ཞེས་པ་ལྟར་རོ། །གསུམ་པ་
ནི།  གཞན་དོན་མཐོང་ན་རང་གི་བདེ་སྡུག་ཁྱད་དུ་བསད་ནས་དེ་ལ་འཇུག་པ་སྟེ།  དེ་ལྟར་རྒྱུད་ནི་གོམས་པ་ན། །གཞན་གྱི་སྡུག་བསྔལ་ཞི་དགའ་བས། །པད་མའི་མཚོ་རུ་ངང་པ་ལྟར། །མནར་མེད་པར་ཡང་འཇུག་པར་འགྱུར། །ཞེས་པ་
ལྟར་རོ། །གསུམ་པ་ཉེས་པ་ཕྱིར་བཅོས་པའི་ཐབས་ནི་བྱང་ཆུབ་སེམས་དཔའ་ལ་ཉོན་མོངས་པ་འགའ་ཞིག་གིས་བྱང་ཆུབ་ཀྱི་སེམས་གཏོང་བའི་རྒྱུ་དེ་དག་ལས་གང་ཡང་རུང་བ་ཞིག་བྱུང་བ་ལ་ཐུན་ཚད་ལས་མ་འདས་པར་འགྱོད་པས་སླེབས་ན་བྱང་ཆུབ་

སེམས་དཔའ་གཅིག་གིས་མདུན་དུ་ཕྱག་འཚལ་ཏེ།  བྱང་ཆུབ་སེམས་དཔའ་དགོངས་སུ་གསོལ་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ་བྱང་ཆུབ་ཏུ་སེམས་བསྐྱེད་པའི་བསླབ་བྱ་དང་འགལ་བ་བླ་མ་དང་མཆོད་
འོས་བསླུ་བའི་ཉེས་པ་གཅིག་བྱུང་སྟེ་ཞེས་སོགས་གང་བྱུང་བའི་མིང་ནས་བརྗོད་ཅིང་བཤགས་སྡོམ་བྱའོ། །ཐུན་ཚོད་ལས་འདས་པར་ཀུན་དཀྲིས་དྲག་པོས་ཕམ་པ་ལྟ་བུའི་ཆོས་བཞིའམ་བཅུ་བཞི་བྱུང་ན་སྡོམ་པ་གཏོང་བས་སླར་ཡང་ལེན་པ་དང་།  ཁྱད་པར་
དབུ་མ་ལུགས་ལ་བྱང་ཆུབ་སེམས་དཔའ་སྐྱ་རེངས་ལ་གསོལ་བ་བཏབ་ནས་ནམ་མཁའི་སྙིང་པོ་རྨི་ལམ་དུ་བྱོན་པ་ལ་བཤགས་པའི་ཚུལ་གསུངས་ཤིང་།  སེམས་ཙམ་ལུགས་ལ།  ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་
རྣམས། །ཉོན་མོངས་མི་མོངས་བདག་སེམས་བཞིན། །ཞེས་པའི་ཚུལ་གྱིས་ཀྱང་བཤགས་པར་བྱའོ། །གཉིས་པ་སྦྱོར་བ་ཚོགས་བསགས་ལ་གསུམ་སྟེ།  བསག་བྱའི་ཚོགས་གཉིས་ངོས་གཟུང་བ་དང་།  དེ་གང་གིས་སོག་པའི་རྒྱུ་དང་།  དེས་ཇི་
ལྟར་བསག་པའི་ཚུལ་ལོ། །དང་པོ་ལ་ཚོགས་ཀྱི་ངོ་བོ་ནི་སཾ་བྷ་ར་ཞེས་པའི་སཾ་སནྟ་ནི་རྒྱུན་དུ།  བྷ་བྷ་བ་ནི་བསྒོམ་པ་ཐོབ་པ།  ར་ར་ཏི་ནི་ཡང་ནས་ཡང་དུ་སྒྲུབ་པ་སྟེ།  རྒྱན་ལས།  རྒྱུན་དུ་སྒོམ་པ་ཐོབ་ནས་ནི། །དགེ་ལ་ཡང་དག་ཡང་དུ་སྒྲུབ། །ཞེས་
སོ། །དེའང་ཕར་ཕྱིན་དྲུག་གི་དགེ་བར་སྒྲུབ་པ་སྟེ།  ཕར་ཕྱིན་དང་པོ་གཉིས་བསོད་ནམས་ཀྱི་ཚོགས་དང་།  ཤེས་རབ་ཡེ་ཤེས་ཀྱི་ཚོགས་དང་།  གཞན་གཉིས་ཀའི་ཚོགས་ཡིན་པའི་ཚུལ་དང་།  ཡང་ཕར་ཕྱིན་དང་པོ་ལྔ་རྣམ་པར་མི་རྟོག་པའི་

ཤེས་རབ་ཀྱིས་ཟིན་ན་ཡེ་ཤེས་ཀྱི་ཚོགས་དང་།  ཤེས་རབ་ཀྱང་ཐབས་ཀྱིས་ཟིན་ན་བསོད་ནམས་ཀྱི་ཚོགས་ཡིན་པའི་ཚུལ་གཉིས་གསུངས་སོ། །དེ་ལྟར་གཉིས་སུ་ངེས་པའང་འབྲས་བུ་སྐུ་གཉིས་དང་།  ཡུལ་བདེན་པ་གཉིས་དང་།  ངོ་བོ་མཚན་མ་དང་
བཅས་པ་དང་མཚན་མ་མེད་པས་ངེས་པ་ཡིན་ནོ། །གཉིས་པ་ནི་སྒྲུབ་པ་སྟོབས་དང་ལྡན་པའི་ཁྱད་པར་ལྔས་གསོག་པ་ཡིན་ཏེ།  རྟེན་གྱི་ཁྱད་པར་སྟོབས་ཆེ་བ་དགེ་སློང་།  རྟེན་དེའི་བསམ་པའི་ཁྱད་པར་སྟོབས་ཆེ་བ་རང་དགེ་བ་གང་བྱེད་པ་ལ་གཞན་ཡང་
བསྐུལ་བ་དང་དེའི་བསྔགས་པ་བརྗོད་པ་དང་།  གཞན་བྱེད་པ་རྗེས་སུ་བསྟོད་པ་སྟེ་སྒོ་བཞི་ལྡན།  སྦྱོར་བ་དེའི་བྱེད་པ་སྟོབས་ཆེ་བ་ནི་བརྩོན་འགྲུས་བརྩམ་པ་དེའི་མཁས་པ་སྟོབས་ཆེ་བ་ནི་བྱ་བ་ཐམས་ཅད་ལ་རྟོག་པ་སྔོན་དུ་གཏོང་བ་དང་།  ལས་དང་བྱེད་པའི་
ཚོད་རིག་པ་དང་།  འཇུག་ལྡོག་ལ་བག་ཡོད་པ་ཡིན་པར་གསུངས་སོ། །གསུམ་པ་རྒྱུ་དེས་ཚོགས་ཇི་ལྟར་བསག་པ་ནི།  ཀླུ་སྒྲུབ་ཀྱིས།  དེ་ཉིད་ཚོལ་ལ་ཐོག་མར་ནི། །ཐམས་ཅད་ཡོད་ཅེས་བརྗོད་པར་བྱ། །ཞེས་དང་།  འཕགས་པ་ལྷས། 
བསོད་ནམས་མིན་པ་དང་པོར་བཟློག །ཅེས་དང་།  ཟླ་བས།  ཐ་སྙད་བདེན་པ་ཐབས་སུ་གྱུར་པ་དང་། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་གསུངས་པ་ལྟར་སྐྱེ་བའི་རིམ་པ་དང་པོར་ཀུན་རྫོབ་ལ་དམིགས་པའི་ཐབས་
ཀྱིས་བསོད་ནམས་གཙོ་བོར་བསག་པ་དང་།  དེ་ནས་དོན་དམ་ལ་དམིགས་པའི་ཤེས་རབ་ཀྱིས་ཡེ་ཤེས་གཙོ་བོར་བསག་པ་དང་།  ཚོགས་གཉིས་སྒྲུབ་པའི་ཀུན་ཏུ་སྤྱོད་པའོ། །དང་པོ་ལ་གསུམ་སྟེ།  སྨོན་པའི་བསླབ་བྱར་བྱས་སྟེ་བསག་

པ་དང་།  འཇུག་པའི་བསླབ་བྱར་བྱ་སྟེ་བསག་པ་དང་།  བསླབ་པ་ཕུན་སུམ་ཚོགས་པའི་ཡན་ལག་གོ།  དང་པོ་ལ་གསུམ་སྟེ།  རྫོགས་པའི་སངས་རྒྱས་ཀྱི་གེགས་སྡིག་སྒྲིབ་སྦྱོང་བ་དང་།  རྗེས་སུ་མཐུན་པའི་དགེ་
ཚོགས་བསྒྲུབ་པ་དང་།  སེམས་ཅན་སྨིན་པར་བྱ་བའོ། །དང་པོ་ནི།  བསམ་པ་ངོ་ཚ་དང་འཇིགས་པ་དང་།  འགྱོད་པས་སྔར་བསག་པའི་སྡིག་པ་རྟེན་གྱི་སྟོབས་དང་།  གཉེན་པོའི་སྟོབས་ཀྱིས་བཤགས་པ་དང་།  བསགས་པའི་ཉེས་
སྤྱོད་དགེ་སློང་བྱང་ཆུབ་སེམས་དཔའི་སོ་སོར་ཐར་པ་ཡན་ལག་དྲུག་ལྡན་གྱི་ཚུལ་ཁྲིམས་ཀྱིས་སྡོམ་པ་དང་།  དེ་དག་གི་རྒྱུ་མཐོང་སྤང་དུ་གྱུར་པའི་ཉོན་མོངས་པ་རྣམས་བརྩོན་པ་དྲག་པོའི་སྒོ་ནས་སྤོང་དགོས་ཏེ།  ཉོན་མོངས་དང་དེས་ཀུན་ནས་
བསླངས་པའི་ཉེས་སྤྱོད་ཀྱིས་བདག་རྨས་ན་འགྲོ་བ་མང་པོའི་དོན་ཉམས་པར་འགྱུར་བའི་ཕྱིར་འཇིག་རྟེན་པའི་ཚོང་དཔོན་བཞིན་ནོ། །གཉིས་པ་རྗེས་སུ་མཐུན་པའི་དགེ་ཚོགས་བསྒྲུབ་པ་ནི་འདིར་གཙོ་བོར་བརྩོན་འགྲུས་གྲོགས་སུ་ལྡན་པའི་ཕར་ཕྱིན་
དང་པོ་གསུམ་ཡིན་པ་ལས།  དང་པོ་སྦྱིན་པའི་དགེ་བར་སྒྲུབ་པ་ལ་གསུམ་སྟེ།  ཟང་ཟིང་དང་མི་འཇིགས་པ་དང་ཆོས་ཀྱི་སྦྱིན་པའོ། །དང་པོ་ནི།  བྱང་ཆུབ་སེམས་དཔས་ལུས་དང་ལོངས་སྤྱོད་དག །གཞན་ལ་མི་སྦྱིན་པ་ནི་ཡོངས་མེད་
དེ། །ཞེས་པའི་ཚུལ་གྱིས་སྤྱིར་བདག་ཉིད་དབང་བའི་ཕྱི་ནང་གི་དངོས་པོ་ཐམས་ཅད་སྦྱིན་པ་ཡིན་པ་ལས་བྱེ་བྲག་ཏུ་ཕྱིའི་དངོས་པོ་ལ་ཕ་མ་མི་སྦྱིན།  དགེ་སྦྱོང་གི་ཆོས་གོས་གསུམ་མི་སྦྱིན།  དུག་དང་མཚོན་ལ་སོགས་པ་གཞན་ལ་གནོད་པ་མི་

སྦྱིན་པ་སྟེ།  མདོར་ན་བདག་ལ་རུང་བ་གཞན་ལ་ཚེ་འདིར་བདེ་བའི་རྐྱེན་དང་ཕྱི་མར་ཕན་པའི་རྐྱེན་དུ་འགྱུར་བ་རྣམས་སྦྱིན་ནོ། །གང་ལ་གཏོང་བའི་ཡུལ་ནི།  རྟེན་མེད་པ་དང་།  ཉེས་པར་སྤྱོད་པ་དང་།  སྡུག་ཕོངས་དང་།  ཕན་འདོགས་པ་དང་། 
ཡོན་ཏན་ཅན་དང་ལྔ་ལས་སྔ་མ་སྔ་མ་མེད་ན་ཕྱི་མ་ཕྱི་མ་ལ་སྦྱིན་པར་གསུངས་སོ། །ཅི་ལྟར་གཏོང་བའི་ཚུལ་ནི་བསམ་པ་ལན་དང་རྣམ་སྨིན་ལ་མི་རེ་བར།  སྦྱོར་བ་རང་བྱེད་པ་དང་གཞན་བྱེད་དུ་འཇུག་པ་དང་།  གཞན་རང་དགར་སྦྱིན་པའི་བསྔགས་
པ་བརྗོད་པའོ། །གཉིས་པ་མི་འཇིགས་པའི་སྦྱིན་པ་ནི།  ཚེ་འདིར་གཞན་དག་མེ་ཆུ་དང་།  གཅན་གཟན་དང་།  ཆོམ་རྐུན་ལ་སོགས་པའི་འཇིགས་པ་ལས་སྐྱོབ་ཅིང་དེའི་དགེ་བས་ཕྱི་མར་སེམས་ཅན་འཁོར་བའི་འཇིགས་པ་ཐམས་ཅད་ལས་
སྐྱོབ་པར་བསྔོ་བའོ། །ཆོས་ཀྱི་སྦྱིན་པ་ནི།  གཞན་སྙིང་ཐག་པ་ནས་སྒྲུབ་པར་འདོད་པ་ལ་རྒྱལ་བའི་བཀའ་དང་དེའི་དགོངས་པ་འགྲེལ་བའི་བསྟན་བཅོས་ཀྱི་ཚིག་དོན།  ཀུན་སློང་ཟང་ཟིང་མེད་པར་ཚིག་དོན་ཕྱིན་ཅི་མ་ལོག་པར་འཆད་པ་སྟེ།  ཆོས་
སྦྱིན་ཉོན་མོངས་ཅན་མིན་པས། །མདོ་སོགས་ཡང་དག་ཇི་བཞིན་སྟོན། །ཞེས་ཏེ།  དེའི་རྒྱུ་གླེགས་བམ་དང་།  ཤོག་བུ་དང་སྣག་ཚ་ལ་སོགས་པ་རྣམས་ཀྱང་སྦྱིན་པར་བྱའོ། །གཉིས་པ་ཚུལ་ཁྲིམས་ཀྱི་དགེ་བར་སྒྲུབ་པ་ནི།  འཇུག་པའི་
སྡོམ་པ་བླངས་ན་ཚུལ་ཁྲིམས་ཐམས་ཅད་འཇུག་པའི་བསླབ་བྱར་འགྱུར་བ་ཡིན་མོད་ཀྱི་མ་བླངས་ན་འདིར་སྔར་བཤད་པ་ལྟར་གྱི་བྱང་ཆུབ་སེམས་དཔའི་སོ་སོ་ཐར་པ་ཆོས་དྲུག་ལྡན་བསམ་པ་བྱང་ཆུབ་ཀྱི་སེམས་དང་།  སྦྱོར་བ་མ་ཆད་པ་དང་གུས་པ་དང་

མཁས་པས་སྐྱེད་པ་དང་བསྐུལ་བ་དང་བསྔགས་པ་གསུམ་དུ་བྱས་ཤིང་དགེ་བ་རྫོགས་པའི་བྱང་ཆུབ་ཏུ་བསྔོ་བ་ཡིན་ནོ། །གསུམ་པ་བཟོད་པ་ནི་བསམ་པ་བྱང་ཆུབ་ཀྱི་སེམས་ཀྱིས་བསླངས་པས་སྦྱོར་བ་བཟོད་པ་གསུམ་ལས།  སྡུག་
བསྔལ་དང་དུ་ལེན་པའི་བཟོད་པ་བསྒོམ་པ་ནི་དོན་མེད་པའི་སྡུག་བསྔལ་བདག་ཉིད་ཀྱིས་སྔོན་ཇི་སྙེད་གཅིག་སྤྱད་པ་དང་ད་ལྟར་གཞན་དག་འདི་དང་འདི་ལྟ་བུ་སྤྱོད་ན་བདག་གིས་བདག་ཉིད་འཁོར་བའི་སྡུག་བསྔལ་ཐམས་ཅད་སྤོང་བ་དང་།  བླ་ན་མེད་པའི་
བདེ་བ་ཐོབ་པར་བྱེད་པས་རང་དོན་ཆེ་བ་དང་།  སེམས་ཅན་ཐམས་ཅད་ཀྱང་དེ་ལྟ་བུ་ལ་འགོད་པས་གཞན་དོན་ཆེ་བའི་སངས་རྒྱས་བསྒྲུབ་པའི་ཕྱིར་ཅིའི་ཕྱིར་མི་ནུས་སྙམ་དུ་དགའ་བར་བསམ་པའོ། །གནོད་པ་ལ་ཇི་མི་སྙམ་པའི་བཟོད་པ་བསྒོམ་པ་ནི་ཁོང་
ཁྲོའི་ཉེས་དམིགས་སྡུག་བསྔལ་འབའ་ཞིག་བསྐྱེད་པ་དང་།  སྡིག་ཆེར་སོག་པ་དང་།  ཐོབ་མ་ཐོབ་ཀྱི་དགེ་བ་ཉམས་པར་འགྱུར་བ་བསམ་པ་དང་།  གནོད་བྱེད་བྱང་ཆུབ་སྒྲུབ་པའི་གྲོགས་སུ་མཐོང་ནས་བསྒོམ་པར་བྱའོ། །ཆོས་ལ་ངེས་པར་
སེམས་པའི་བཟོད་པ་བསྒོམ་པ་ནི་གནོད་བྱ་བདག་དང་།  གནོད་བྱེད་དང་།  གནོད་པར་བྱ་བའི་ཚུལ་གསུམ་ལ་རིགས་པས་བརྟགས་ན་མི་འཐད་པས་ཡང་དག་པར་ན་གནོད་པ་ཉིད་མི་འགྲུབ་པས་བཟོད་པ་བྱར་མེད་པ་ཤེས་ནས་བསྒོམ་པ་སྟེ།
སའམ་ཡང་ན་ཆུའམ་མེ། །རླུང་གི་ཁམས་ལྟར་མི་གནས་ཤིང་། །ཞེས་པ་ལྟར་རོ། །ཡང་བྱང་ཆུབ་སེམས་དཔས་བསྒྲུབ་པའི་བྱ་བ་ཐམས་ཅད་ལ་བརྩོན་འགྲུས་བརྩམ་པར་བྱ་སྟེ།  དེ་ཡང་བརྩོན་འགྲུས་བརྩམ་དགོས་པ་དང་།  རྩོམ་

ནུས་པ་དང་།  དགོས་ཤིང་ནུས་པ་ལ་ཅི་ལྟར་བརྩམ་པའི་ཚུལ་གསུམ་ལས།  དང་པོ་ནི་སྤྱིར་རྟོགས་ལྡན་རྣམས་ནི་དགོས་ཤིང་ནུས་པའི་བྱ་བ་ལ་བརྩོན་པ་ཡིན་ན།  བདག་ཀྱང་དེ་ལྟ་བུའི་དགེ་བ་ལ་ཅིའི་ཕྱིར་མི་བརྩོན་སྙམ་དུ་བསམ་པའོ། །
གཉིས་པ་ནི་བསྒྲུབ་པ་ལ་སྒྱིད་ལུག་པའི་ལེ་ལོ་བསལ་བའི་སྒོ་ནས་ཏེ།  དེའང་འབྲས་བུ་ལ་རེ་ཐག་ཆད་པ་དང་།  ལམ་ལ་སྒྱིད་ལུག་པ་བསལ་བ་གཉིས་ལས།  དང་པོ་ནི།  སྤྱིར་ཉོན་མོངས་པའི་རང་བཞིན་ཡིན་པས།  སེམས་ཅན་ཐམས་
ཅད་དང་བྱེ་བྲག་བདག་ལྟ་བུ་ལ་སངས་རྒྱས་ཀྱི་སྐལ་བ་མེད་པས་སངས་རྒྱས་ཐོབ་མི་ནུས་སོ་སྙམ་དུ་སྒྱིད་ལུག་པ་ལ་དྲི་མ་གློ་བུར་བ་ཡིན་པའི་རིགས་པ་དང་།  སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་གསུངས་པའི་ལུང་གིས་བསལ་
བར་བྱའོ། །གཉིས་པ་ལ་སྤྱིར་སྡིག་པ་སྦྱང་བ་དང་།  ཚོགས་བསག་པ་དཀའ་བས་མི་ནུས་སོ་སྙམ་པ་ལ་རྩ་བ་མེད་ཅིང་ངོ་བོ་དམན་པ་ཡིན་པས་སྤང་བྱ་སྟོབས་ཆུང་བ་དང་།  རྩ་བ་བདེན་པ་དང་བྱིན་རླབས་ཡོད་པས་དགེ་བ་སྟོབས་ཆེ་བར་བསྟན་པ་
དང་།  དགེ་ཚོགས་བསྒྲུབ་པ་དེའང་སྔར་བཤད་པ་ལྟར་སྟོབས་ཆེ་བ་ལྔས་བྱེད་པ་ཚད་མེད་པའི་རིགས་པས་བསལ་ཏེ་བརྩོན་འགྲུས་ཉིད་ལ་སྦྱར་བར་བྱའོ། །གསུམ་པ་སེམས་ཅན་སྨིན་པར་བྱ་བ་ལ་བསླབ་པ་ནི་བྱང་ཆུབ་སེམས་དཔས་ཐོག་མར་
གཞན་དོན་མི་འགྲུབ་པས་རྒྱུ་འཇིག་རྟེན་མ་དད་པའི་སྤྱོད་པ་སྤང་བར་བྱ་སྟེ།  ཕ་རོལ་མ་དད་ན་མི་ཉན་པས་དེའི་དོན་མི་འགྲུབ་ཅིང་རང་ལ་སྨོད་པས་ཕ་རོལ་ཉམས་པའི་དོན་མ་ཡིན་པ་ཐོབ་པའི་ཕྱིར་ཏེ།  ཇི་སྐད་དུ།  འཇིག་རྟེན་མ་དད་གྱུར་པ་ཀུན། །

མཐོང་དང་དྲིས་སྟེ་སྤང་བར་བྱ། །ཞེས་སོ། །དེ་ནས་ཅི་སྲིད་དངོས་སུ་མ་ནུས་པའི་སྐབས་སུ་བྱ་བ་འོས་པའི་བསམ་པ་སྦྱངས་ལ།  བསམ་པས་བྱ་བ་ལ་དོན་གྱིས་འཇུག་པར་ཡང་འགྱུར་ཏེ།  གང་ལ་དེ་ཡི་སེམས་ཡོད་པ། །
དེ་ནི་དེ་ལ་དོན་གྱིས་ཞུགས། །ཞེས་སོ། །སྦྱོར་བས་ཀྱང་ཡི་དྭགས་དང་ལྷ་ཀླུ་ཀུན་ལ་ཟང་ཟིང་དང་ཆོས་ཀྱི་སྦྱིན་པ་བྱ་ཞིང་ནུས་ན་མི་རྣམས་ལའང་ཟས་གོས་ལ་སོགས་པའི་སྦྱིན་པ་དང་བསླབ་བྱ་སྟོན་པའི་སྙན་པར་སྨྲ་བ་དང་།  དོན་ལེན་དུ་འཇུག་པའི་
དོན་སྤྱོད་པ་དང་།  དེ་ལ་བདག་ཉིད་འཇུག་པའི་དོན་མཐུན་པ་ཞེས་བྱ་བ་བསྡུ་བའི་དངོས་པོ་བཞིས་སེམས་ཅན་སྨིན་པ་ལ་བསླབ་པར་བྱའོ། །གཉིས་པ་འཇུག་པའི་བསླབ་བྱར་བྱ་སྟེ་ཚོགས་བསག་པ་ལ་གསུམ་སྟེ།  གང་བླང་བྱ་སྡོམ་པའི་
རང་བཞིན་ངོས་གཟུང་།  དེ་ཡང་དག་པར་བླང་བའི་ཚུལ།  བླངས་ནས་བསླབ་པར་བྱ་བའོ། །དང་པོ་ནི།  བྱང་ཆུབ་སེམས་དཔའི་སྡོམ་པ་ཡིན་ལ།  འདིའི་མཚན་ཉིད་སྔོན་གྱི་དགེ་བའི་བཤེས་གཉེན་ཁ་ཅིག །སྨོན་པའི་སེམས་དང་འཇུག་
པའི་ཆོ་གས་བླངས་པ་སེམས་པ་དགེ་བའི་ས་བོན་རྒྱུན་ཆགས་པ་གྲོགས་བྱང་ཆུབ་ཀྱི་སེམས་དང་ལྡན་པ་སྟེ།  སྡོམ་པར་མ་གཏོགས་པ་དང་།  སོ་སོར་ཐར་པ་དང་།  རིག་པ་འཛིན་པ་གསུམ་གཅོད་པའོ། །ཞེས་གསུངས་པ་ནི་མི་འཐད་དེ།  བྱང་
སར་བྱང་ཆུབ་སེམས་དཔའི་ཚུལ་ཁྲིམས་ཀྱི་བསླབ་པ་གསུམ་གྱི་ནང་ཚན་ཉེས་སྤྱོད་སྤོང་བའི་ཚུལ་ཁྲིམས་ནི་བྱང་ཆུབ་སེམས་དཔའི་རྒྱུད་ཀྱི་སོ་ཐར་རིགས་བདུན་ཉིད་ལ་མཛད་པའི་ཕྱིར་དང་།  རིགས་ལྔ་སྤྱིའི་དམ་ཚིག་གི་ནང་དུ་སོ་སོའི་དམ་ཚིག་རྣམས་

འདུས་པས་རིག་པ་འཛིན་པའི་བསླབ་པ་ཐམས་ཅད་བྱང་སེམས་ཀྱི་སྡོམ་པར་འདུས་པའི་ཕྱིར་རོ། །དེས་ན་ས་པཎ་གྱིས་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་པ་ཞེས་གསུངས་པ་འདི་ཉིད་ལེགས་
ཏེ་མཐར་ཐུག་ཐེག་པ་གཅིག་པའི་ལུགས་ལ་ཐེག་པ་གསུམ་གྱི་སྒྲུབ་པ་ཐམས་ཅད་རྫོགས་པའི་བྱང་ཆུབ་ཀྱི་སྒྲུབ་པ་ཡིན་མོད་ཀྱི་ཐེག་པ་འོག་མ་གཉིས་ཀྱི་སྒྲུབ་པ་ལས་དམིགས་པ་སོགས་བདུན་གྱི་སྒོ་ནས་ཁྱད་པར་དུ་འཕགས་པ་ནི་ཐེག་ཆེན་གྱི་
སྒྲུབ་པ་ཡིན་ལ།  དེ་ལ་མི་མཐུན་པའི་ཕྱོགས་སྤོང་བའི་སེམས་པ་ཡོད་ན་སྡོམ་པར་འགྱུར་བར་གསུངས་པའི་ཕྱིར་རོ། །གཉིས་པ་དེ་ཡང་དག་པར་བླང་བའི་ཚུལ་ལ་གསུམ་སྟེ།  བླང་བའི་ཡུལ།  ལེན་པའི་ཆོ་ག །ཇི་ལྟར་བླང་བའི་ཚུལ་
ལོ། །དང་པོ་གཉིས་ནི་སྔར་བཤད་ཟིན་ཏོ། །ལེན་པའི་ཚུལ་ལ་སེམས་ཙམ་ལུགས་ཀྱིས་ངེས་པ་ལྔ་བྲལ་དགོས་པས་བྱང་ཆུབ་མ་ཐོབ་ཀྱི་བར་དུ་བླང་བའི་ཚུལ་ཁོ་ན་གསུངས་ཤིང་དབུ་མ་ལུགས་ལ་དུས་ཉིན་ཞག་གཅིག་དང་།  ཟླ་བ་དང་ལོ་དང་ཇི་
སྲིད་འཚོའི་བར་དང་།  བྱང་ཆུབ་མ་ཐོབ་ཀྱི་བར་རང་ཇི་ཙམ་ནུས་པ་དང་བསླབ་བྱའང་ཇི་ཙམ་སློབ་ནུས་པ་སློབ་པའི་ཚུལ་སྔར་བླ་མ་གོང་མ་རྣམས་གསུང་།  གསུམ་པ་བླངས་ནས་བསླབ་པར་བྱ་བ་ལ་གསུམ་སྟེ།  སྤྱིར་བྱང་ཆུབ་སེམས་དཔའི་ལས་
མཐའི་དབྱེ་བ་བསམ་པ།  དེ་ལ་ཚུལ་ཁྲིམས་གསུམ་གྱིས་ཇི་ལྟར་བསླབ་པའི་ཚུལ།  བྱ་བ་ཐམས་ཅད་ཐེག་པ་ཆེན་པོའི་ཕྱག་རྒྱ་ལས་མི་འདའ་བའོ། །དང་པོ་ལ་གསུམ་སྟེ།  འདོད་པ་དང་མི་འདོད་པའི་དོན་ངོས་གཟུང་བ།  བདག་དང་གཞན་གྱི་

རྒྱུད་ངོས་གཟུང་བ།  དེ་དག་ལ་ལས་མཐའི་དབྱེ་བའོ། །དང་པོ་ལ་འདོད་པ་ནི་འཕྲལ་གྱི་བདེ་བ་དང་ཡུན་གྱི་ཕན་པ་སྟེ་ཚེ་འདི་ཉིད་ཀྱི་འཕྲལ་ཕུགས་དང་།  འདི་དང་ཕྱི་མའི་དང་མཐོ་རིས་དང་ཐར་པའི་དོན་ཡིན་ལ་མི་འདོད་པ་ནི་
བཟློག་པ་སྟེ་འཕྲལ་དུ་སྡུག་པ་དང་ཡུན་དུ་གནོད་པ་ཡིན་ནོ། །གཉིས་པ་ནི།  བདག་དང་གཞན་ཞེས་པ་ནི་འདིར་སེམས་བསྐྱེད་རྒྱུད་གཅིག་གིས་བསྡུས་པ་དང་།  རྒྱུད་ཐ་དད་ཀྱིས་བསྡུས་པའོ། །གསུམ་པ་ལ་དབྱེ་སྒོ་གསུམ་སྟེ།  དོན་གྱི་དབྱེ་བ་ལ་
བདེ་བ་དང་ཕན་པ་དང་གཉིས་ཀ་བ་གསུམ་དང་སྡུག་པ་དང་གནོད་པ་དང་གཉིས་ཀ་བ་གསུམ་དང་།  སྡུག་ལ་ཕན་པ་དང་བདེ་ལ་གནོད་པ་གཉིས་ཏེ་བརྒྱད་དང་།  རྒྱུད་ཀྱི་དབྱེ་བ་ལ་བདག་གཞན་གཉིས་ཀའི་འདོད་པ་གསུམ་དང་།  བདག་གཞན་གཉིས་
ཀའི་མི་འདོད་པ་གསུམ་དང་།  གཞན་འདོད་ལ་བདག་མི་འདོད་པ་དང་།  བདག་འདོད་ལ་གཞན་མི་འདོད་པ་གཉིས་ཏེ་བརྒྱད།  དོན་རྒྱུད་གཉིས་ཀ་བསྣོལ་བའི་དབྱེ་བ་བདག་སྡུག་ཅིང་གཞན་ལ་ཕན་པ་དང་།  བདག་བདེ་ཞིང་གཞན་ལ་གནོད་པ་
དང་།  བདག་ལ་ཕན་ཞིང་གཞན་ལ་སྡུག་པ་དང་།  བདག་ལ་གནོད་ཅིང་གཞན་བདེ་བ་བཞི་དང་།  དེ་ལྟར་ན་ཉི་ཤུ་ཐམ་པ་སྟེ།  བྱང་ཆུབ་སེམས་དཔའི་འཇུག་ལྡོག་གི་ལས་མཐའ་ནི་འདི་དག་ཙམ་དུ་ཟད་དོ། །གཉིས་པ་དེ་ལ་ཚུལ་
ཁྲིམས་གསུམ་གྱིས་ཇི་ལྟར་བསླབ་པ་ལ་གསུམ་སྟེ།  དོན་རྒྱུད་མ་བསྣོལ་བ་ཚུལ་ཁྲིམས་གསུམ་གྱི་བྱ་བ་སྤྱིར་བསྟན་པ།  དོན་བསྣོལ་བ་དང་རྒྱུད་མ་བསྣོལ་བ་ལ་རིགས་ཀྱི་དམིགས་བསལ་གྱི་བྱ་བ།  གཉིས་ཀ་བསྣོལ་བ་ལ་རིགས་དང་།  སྟོབས་

ཀྱི་དམིགས་བསལ་བ་དང་ཡང་བསལ་བྱ་བའོ། །དང་པོ་ནི་བདག་ཉིད་ཀྱི་དོན་མེད་པའི་སྡུག་གནོད་གཉིས་ཀ་བ་གསུམ་སྤོང་བ་ནི་སྡོམ་པའི་ཚུལ་ཁྲིམས་ཡིན་ཏེ།  དེའང་སྔར་སྨོན་པའི་བསླབ་བྱ་བཤད་པ་བས་ཁྱད་པར་དུ་ཆེས་ཆེར་སློབ་པའོ། །
བདག་ཉིད་ཀྱི་ཉེས་མེད་ཀྱི་བདེ་ཕན་གཉིས་ཀ་བ་གསུམ་བྱེད་པ་ནི་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་ཏེ།  དེའང་སྔར་བསྟན་པའི་ཕ་རོལ་ཏུ་ཕྱིན་པའི་དགེ་ཚོགས་སྒྲུབ་པར་ཁས་བླངས་པ་ཉིད་ལས་ཉམས་ན་ཕྱིར་བཅོས་པ་དང་བཅས་ཏེ་ཆེས་ཆེར་སློབ་
པའོ། །གཞན་གྱི་ཉེས་མེད་ཀྱི་བདེ་ཕན་གཉིས་ཀ་བ་གསུམ་དུ་བྱེད་ཅིང་།  སྡུག་གནོད་གཉིས་ཀ་བ་གསུམ་སྤོང་བ་ནི་སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ཡིན་ཏེ།  དེའང་སྔར་བསྟན་པའི་བྱ་བར་ཁས་བླངས་པ་ལས་ཉམས་ན་ཕྱིར་
བཅོས་པ་དང་བཅས་པས་ཆེས་ཆེར་སློབ་པའོ། །གཉིས་པ་ལ་རྒྱུད་གཅིག་ལ་དོན་བསྣོལ་བའི་སྡུག་ཀྱང་ཕན་པ་དང་།  བདེ་ཡང་གནོད་པ་སྟེ།  དེ་དག་ལ་རིགས་ཀྱིས་དམིགས་བསལ་བྱ་སྟེ།  སྨན་དཔྱད་དང་དཀའ་ཐུབ་ལ་སོགས་
པ་བདག་གམ་གཞན་ལ་ཡུན་དུ་ཕན་ན་འཕྲལ་དུ་སྡུག་ཀྱང་བྱ་ཞིང་།  འདོད་ལོག་ལ་སོགས་པ་འཕྲལ་དུ་བདེ་ཡང་ཡུན་དུ་གནོད་པའི་ལས་མི་བྱའོ། །དོན་གཅིག་གི་རྒྱུད་བསྣོལ་བ་ནི་གཞན་འདོད་ལ་བདག་མི་འདོད་པ་དང་།  བདག་འདོད་ལ་
གཞན་མི་འདོད་པ་གཉིས་དམིགས་བསལ་བྱ་སྟེ།  ལམ་དང་ཁ་ཟས་ལ་སོགས་པ་གཞན་འདོད་ན་བདག་མི་འདོད་ཀྱང་བྱ་ཞིང་གཞན་མི་འདོད་ན་བདག་འདོད་ཀྱང་མི་བྱའོ། །གསུམ་པ་གཉིས་ཀ་བསྣོལ་བ་ལ།  བྱ་བའི་གཙོ་བོ་མཐུན་པ་དང་མི་མཐུན་པ་

གཉིས་ལས།  མཐུན་པ་ནི་བདག་སྡུག་ཀྱང་གཞན་ལ་ཕན་པ་དང་།  བདག་བདེ་ཡང་གཞན་ལ་གནོད་པ་གཉིས་ཏེ།  དོན་རྒྱུད་གཉིས་ཀའི་རིགས་ཀྱི་དམིགས་བསལ་གྱིས་དང་པོ་བྱ་ཞིང་གཉིས་པ་མི་བྱའོ། །མི་མཐུན་པ་ནི་བདག་ལ་ཕན་
ཡང་གཞན་སྡུག་པ་དང་།  བདག་ལ་གནོད་ཅིང་གཞན་ལ་བདེ་བ་སྟེ་འདི་གཉིས་བྱང་ཆུབ་སེམས་དཔའ་དད་པས་འཇུག་པའི་དོན་གཙོ་བོར་བྱེད་པས་རྒྱུད་ཀྱི་དམིགས་བསལ་ལ་དོན་གྱི་རིགས་ཀྱིས་ཡང་བསལ་བྱ་སྟེ།  དང་པོ་བྱེད་ཅིང་གཉིས་པ་མི་བྱེད་དོ། །
བྱང་ཆུབ་སེམས་དཔའ་ཁ་ཅིག་ནི་རྒྱུད་གཙོ་བོར་བྱས་ཏེ་དོན་གྱི་དམིགས་བསལ་ལ་རྒྱུད་ཀྱིས་ཡང་བསལ་བྱས་ནས་གཉིས་པ་བྱེད་ཅིང་དང་པོ་མི་བྱེད་དོ། །དེས་ན་དེ་ལ་ཡང་བསལ་བཞིར་འགྱུར་རོ། །དེ་བཞིན་དུ་སྔར་གྱི་དོན་གྱི་དམིགས་བསལ་གཉིས་
ལའང་ཕན་གནོད་པས་བདེ་སྡུག་ཆེ་ན་སྟོབས་ཀྱིས་ཡང་བསལ་བྱ་བ་གཉིས་དང་།  རྒྱུད་ཀྱི་དམིགས་བསལ་གཉིས་ལའང་གཞན་གྱི་བས་རང་གི་འདོད་མི་འདོད་ཆེ་ན་སྟོབས་ཀྱིས་ཡང་བསལ་བྱ་བ་གཉིས་དང་།  དོན་རྒྱུད་གཉིས་ཀའི་དམིགས་བསལ་གཉིས་
ལའང་གཞན་གྱི་ཕན་གནོད་པས་བདག་གི་བདེ་སྡུག་སྟོབས་ཆེ་ན་སྟོབས་ཀྱིས་ཡང་བསལ་ཡང་དཔྱད་པར་བྱའོ། །དེ་ལྟར་ན་དོན་རྒྱུད་མཐུན་པ་སྤྱིར་བསྟན་པའི་བྱ་བ་བཅུ་གཉིས་དང་།  དོན་དང་རྒྱུད་གཉིས་ཀའི་སྒོ་ནས་དམིགས་བསལ་གྱི་བྱ་བ་དྲུག་དང་། 
རིགས་དང་སྟོབས་ཀྱི་སྒོ་ནས་ཡང་བསལ་གྱི་བྱ་བ་བཅུ་སྟེ།  བྱང་ཆུབ་སེམས་དཔའི་འཇུག་ལྡོག་གི་བྱ་བ་ནི་ཉི་ཤུ་རྩ་བརྒྱད་ཁོ་ནའོ། །དེ་ལྟར་སྤྱིར་བསྟན་པ་དང་།  དམིགས་བསལ་དང་།  ཡང་བསལ་གྱི་སྤྱོད་པ་དེ་དག་ནི་རིམ་པ་བཞིན་

ཚུལ་ཁྲིམས་གསུམ་གྱི་ཡུལ་ཆེ་བས་རྒྱ་ཆེ་བའི་དང་འཕྲལ་གྱི་བདེ་སྡུག་པས་ཕུགས་ཀྱི་ཕན་གནོད་ལ་རྟོགས་པས་རླབས་པོ་ཆེའི་དང་།  དད་པ་དང་སྙིང་རྗེའི་རྗེས་སུ་འབྲང་བས་སྐྱེས་བུ་དམ་པའི་དང་།  དོན་རྒྱུད་ཀྱི་ཡུལ་སྟོབས་ཀྱིས་བླང་དོར་གཞན་
གྱིས་རྟོགས་དཀའ་བས་ཟབ་པའི་སྤྱོད་པ་ཞེས་བྱ་བར་འགྱུར་རོ། །གསུམ་པ་དེ་ལྟར་སྤྱོད་པ་ཐམས་ཅད་ཐེག་པ་ཆེན་པོའི་ཕྱག་རྒྱ་ལས་མི་འདའ་བ་ནི་བྱང་ཆུབ་སེམས་དཔས་གང་ཅི་སྤྱད་པ་ཐམས་ཅད་ཀུན་སློང་བྱང་ཆུབ་ཀྱི་སེམས་དང་ཆེད་དུ་བྱ་བ་སེམས་ཅན་
གྱི་དོན་དང་།  ལྟ་བ་ཐམས་ཅད་སྟོང་པ་ཉིད་དང་བྱ་བ་ཐམས་ཅད་དོན་ཆེ་བ་ལ་འཇུག་པ་སྟེ།  དེ་དག་ལས་གཅིག་མ་ཚང་ཡང་ཐེག་པ་ཆེན་པོའི་ལྟུང་བར་འགྱུར་ཞིང་ལམ་དུ་མི་ཚུད་པའི་ཕྱིར་རོ། །གསུམ་པ་དེ་ལྟར་སྨོན་འཇུག་གི་བསམ་པ་དང་། 
སྦྱོར་བའི་བསླབ་པ་དེ་དག་ཕུན་སུམ་ཚོགས་པའི་ཡན་ལག་གསུམ་སྟེ།  རྗེས་སུ་མཐུན་པའི་གྲོགས།  མཁས་པར་བྱ་བ་ལ་མཁས་པ།  བླང་དོར་ལ་བག་ཡོད་པའོ། །དང་པོ་ནི་ལྟ་སྤྱོད་མཐུན་པ།  ཡོན་ཏན་གྱིས་མཐོ་བ།  ཆོས་ལ་གཞོལ་
བ།  འགྲོགས་ན་ཡོན་ཏན་གྱི་ཁྱད་པར་ཐོབ་པའི་གྲོགས་དང་འགྲོགས་ན་མི་ཉམས་པ་དང་འཕེལ་བའི་རྐྱེན་བྱེད་པ་ཡིན་ཏེ།  དམ་པའི་གྲོགས་ཀྱིས་ཁྱོད་བསྐོར་ན། །ཡོན་ཏན་ཕུན་སུམ་ཚོགས་པར་འགྱུར། །ཞེས་གསུངས་པ་ལྟར་རོ། །
གཉིས་པ་ནི་རང་གི་བྱ་བ་ལས༷་ཉེས་པ་སྤོང་བ་དང་།  དགེ་བར་སྒྲུབ་པ་དང་།  སེམས་ཅན་གྱི་དོན་བྱ་བ་ལ་མཁས་པ་གསུམ་ལས།  དང་པོ་ནི་ཁ་ན་མ་ཐོ་བ་ཤིན་ཏུ་ཕྲ་བ་ལའང་འཇིགས་པ་བསྐྱེད་པ་དང་།  ངོ་ཚ་ཁྲེལ་ཡོད་ཀྱིས་འཛེམ་

བཞིན་དུ་སྤྱོད་པ་དང་།  ཆེན་པོ་སྤང་བའི་ཕྱིར་ཆུང་ངུ་སྤྱོད་པ་དང་།  དུས་དྲན་གྱི་སྒོ་ནས་ཉོན་མོངས་ཉེས་སྤྱོད་རྣམས་དང་པོ་ནས་མི་འབྱུང་བའི་ཐབས་དང་།  སྐྱབས་འགྲོ་སེམས་བསྐྱེད་སྡོམ་པ་གསུམ་གྱི་བཅས་པ་
དང་།  རང་བཞིན་གྱི་སྡིག་པ་བྱས་པ་རྣམས་བྱིན་རླབས་ཀྱིས་མི་འཕེལ་བ་དང་།  ཡང་ཡང་ཉམས་པ་རྣམས་སོ་སོའི་ཆོ་གས་ཕྱིར་བཅོས་པ་དང་།  རབ་བྱུང་གི་རྩ་ལྟུང་བྱུང་ནའང་རྟེན་དེ་ཉིད་ཀྱིས་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་ལ་བརྟེན་ནས་
ལས་སྒྲིབ་བཤགས་པའི་སྒོ་ནས་བྱུང་བ་ཕྱིར་བཅོས་ལ་མཁས་པའོ། །གཉིས་པ་ལ་གཉིས་ཏེ།  དགེ་བ་མངོན་པར་བསྒྲུབ་པ་ལ་མཁས་པ་དང་།  སྤེལ་བ་ལ་མཁས་པའོ། །དང་པོ་ལ་གསུམ་སྟེ།  དགེ་བ་ཅི་ལྟར་བྱ་བའི་རིམ་པ་ལ་
མཁས་པ་དང་།  དགེ་བ་རྒྱ་བསྐྱེད་པ་དང་།  ཐམས་ཅད་ཚོགས་སུ་བསྒྱུར་བའོ། །དང་པོ་ནི་རྟོག་པ་སྔོན་དུ་གཏོང་བས་དགེ་བ་གང་བྱེད་པ་དེའི་བྱ་བའི་གོ་རིམ་མ་ནོར་བ་དང་།  ཆུང་རིམ་ནས་མི་སུན་པར་བསླབ་པའོ། །གཉིས་པ་ནི་སྦྱིན་པ་ལ་
སོགས་པའི་དངོས་པོ་ཉིད་རྒྱ་བསྐྱེད་པ་དང་།  བསམ་པ་རྒྱ་བསྐྱེད་པ་ཀུན་སློང་བྱང་ཆུབ་ཀྱི་སེམས་དང་།  ཕྱག་དང་མཆོད་པ་ལ་སོགས་པ་བྱེད་པ་པོ་དང་།  ཞིང་དང་བྱ་བ་བློས་སྤྲུལ་པ་དང་།  གཞན་གྱི་དགེ་བ་ལ་རྗེས་སུ་ཡི་རང་བར་བྱ་བ་དང་།
སྦྱོར་བ་རྒྱ་བསྐྱེད་པ་སྦྱོར་བ་ཅི་བྱེད་ཐམས་ཅད་གཞན་ཡང་བྱེད་དུ་འཇུག་ཅིང་བྱེད་པའི་བསྔགས་པའང་བརྗོད་པའོ། །གསུམ་པ་ལ་གསུམ་སྟེ།  བྱེད་སྣང་ཐམས་ཅད་དགེ་བའི་ཚོགས་སུ་བསྒྱུར་བ་དང་།  ལུས་སེམས་ཀྱི་མྱོང་བ་ཐམས་ཅད་ཚོགས་སུ་

བསྒྱུར་བ་དང་།  སྣོད་བཅུད་ཀྱི་སྣང་བ་ཐམས་ཅད་ལམ་དུ་བྱ་བའོ། །དང་པོ་ནི་བདག་གི་སྒོ་གསུམ་གྱིས་ཅི་བྱེད་ཐམས་ཅད་སངས་རྒྱས་ཐོབ་པའི་ཕྱིར་རོ། །ཞེས་འཕེན་པས་བྱ་བྱེད་ཐམས་ཅད་ཚོགས་སུ་བསྒྱུར་བ་དང་།  དངོས་སུ་ཆོས་བྱེད་
པ་དང་།  དེའི་མཐུན་རྐྱེན་བསྒྲུབ་པ་དང་།  འགལ་རྐྱེན་བསལ་བའི་སྒོ་ནས་བྱེད་པ་ཚོགས་སུ་བསྒྱུར་བ་དང་བྱ་བ་ཐམས་ཅད་ལ་སྤྱོད་ཡུལ་ཡོངས་སུ་དག་པའི་མདོ་བཞིན་དུ་སྨོན་ལམ་གྱི་འདུན་པས་བྱ་བ་ཐམས་ཅད་ཚོགས་སུ་བསྒྱུར་བའོ། །གཉིས་
པ་ནི་བདག་གི་གནས་སྐབས་ལུས་སེམས་ལ་མི་འདོད་པའི་སྡུག་བསྔལ་བྱུང་བའི་ཚེ་འདི་ནི་བདག་ཉིད་ཀྱིས་མི་དགེ་བ་བྱས་པའི་འབྲས་བུ་ཡིན་ངེས་སོ་ཞེས་ཡིད་ཆེས་པའི་དད་པ་དང་ཕྱིན་ཆད་འདི་འདྲ་བ་འབྱུང་བའི་ལས་མི་བྱའོ་ཞེས་སྡིག་པ་ལས་
བཟློག་པ་དང་།  བདག་གི་སྡུག་བསྔལ་འདིས་བདག་དང་སེམས་ཅན་ཐམས་ཅད་ཀྱི་སྡུག་བསྔལ་ཟད་པར་གྱུར་ཅིག །ཅེས་མི་འདོད་པ་ལ་བརྟེན་ནས་དགེ་བའི་སེམས་གསུམ་བསྐྱེད་པ་དང་བདག་ལ་བདེ་བ་དང་སྐྱིད་པ་བྱུང་བའི་ཚེ་འདི་ནི་སྔོན་
ཆད་དགེ་བ་བྱས་པའི་འབྲས་བུ་ཡིན་ནོ་ཞེས་དང་།  ད་དུང་དགེ་བ་བྱའོ་ཞེས་དང་།  སེམས་ཅན་རྣམས་ཀྱིས་ཀྱང་འདི་འདྲ་བའི་བདེ་སྐྱིད་ཐོབ་པར་གྱུར་ཅིག་ཅེས་འདོད་པ་ལ་བརྟེན་ནས་དགེ་བའི་སེམས་གསུམ་བསྐྱེད་པར་བྱའོ། །གསུམ་པ་ལ་
སེམས་ཅན་གྱི་གནས་སྐབས་ལམ་དུ་བྱ་བ་ནི་སེམས་ཅན་འབྲས་བུ་འབྱོར་པར་ལྡན་པ་དང་།  རྒྱུ་ལེགས་པ་སྤྱོད་པའི་མཆོག་རྣམས་ལ་རྗེས་སུ་ཡི་རང་བར་བྱ་བ་དང་།  འབྲས་བུ་རྒུད་པ་དང་།  རྒྱུ་ཉེས་སྤྱོད་ལ་ཞུགས་པའི་དམན་པ་རྣམས་ལ་སྙིང་རྗེ་

བསྒོམ་པའོ། །བྱེ་བྲག་ཏུ་བདག་ལ་ཕན་བྱེད་རྣམས་ལ་བྱས་པ་ཤེས་པ་དང་།  ཆགས་པ་སྤོང་བ་དང་།  ཆོས་ཀྱི་དྲིན་ལེན་བསབ་པའི་དགེ་བ་དང་།  གནོད་བྱེད་རྣམས་ལ་ཕན་འདོགས་བྱེད་དང་།  འཁྲུལ་
པར་བསམས་ཏེ་བྱམས་སྙིང་རྗེ་བསྒོམས་པས་ལམ་དུ་བྱ་བའོ། །སྣོད་ཀྱི་འཇིག་རྟེན་ཡང་སེམས་ཅན་རྣམས་ཀྱི་ལས་ཀྱི་འབྲས་བུ་ལྟ་སྟེ་བཟང་བ་མཐོང་ན་དེ་ལ་ལྟོས་པའི་ལས་བསག་པ་དང་།  ངན་པ་སྙིང་རྗེ་དང་བདག་གིས་སངས་རྒྱས་ཀྱི་ཞིང་ཡོངས་སུ་
དག་པ་བསྒྲུབ་པའི་དམིགས་རྐྱེན་དུ་བྱ་བའོ། །གསུམ་པ་དགེ་བ་སྤེལ་བ་ལ་མཁས་པ་ནི།  དགེ་བའང་འཛད་པའི་རྒྱུ་འགྱོད་པ་དང་།  བཀྱོ༷ན་པ་དང་རྩ་བའི་ལྟུང་བ་དང་།  ཡུལ་ཁྱད་པར་ཅན་ལ་ལོག་པར་བསྒྲུབ་པ་ལ་སོགས་པ་ལ་བག་བྱ་བ་
དང་།  རང་གཞན་གྱིས་བྱས་པ་ལ་རྗེས་སུ་ཡི་རང་བ་བྱ་བ་དང་།  དགེ་བའི་སྦྱིན་པ་གོང་ནས་གོང་དུ་རྣམ་པར་སྤེལ་པའོ། །གསུམ་པ་སེམས་ཅན་གྱི་དོན་བྱ་བ་ལ་མཁས་པ་ནི་བསམ་སྦྱོར་གཉིས་ཀ་འཛོམ་པས་གདུལ་བྱ་རྗེས་སུ་བཟུང་བ་ལ་མཁས་
པ་དང་།  བསམ་པ་འཇམ་ཞིང་སྦྱོར་བ་རྩུབ་པས་ཚར་གཅོད་པ་ལ་མཁས་པར་བྱ་བའོ། །གསུམ་པ་བླང་དོར་ལ་བག་ཡོད་པར་བྱ་བ་ནི།  ཁས་བླངས་པའི་བསླབ་བྱ་དེ་དག་ལས་དྲན་པ་དང་།  ཤེས་བཞིན་དང་ངོ་ཚ་ཁྲེལ་ཡོད་སྔོན་དུ་འགྲོ་བས་
ལྡོག་པ་དང་འཇུག་པའི་བག་ཡོད་པས་ཁས་བླངས་པའི་བསླབ་བྱ་དང་།  ཐོབ་པའི་གནས་མི་ཉམས་པར་བྱ་བའི་ཕྱིར་བསླབ་དགོས་ཏེ།  ལུང་དག་ལས།  དགེ་བའི་ཆོས་སུ་བརྗོད་པ་ཇི་སྙེད་པ། །ཀུན་གྱི་རྩ་བ་བག་ཡོད་འདི་ཡིན་ཏེ། །ཞེས་སོགས་

མང་དུ་གསུངས་སོ། །དེ་དག་གིས་ནི་སྟོང་པ་ཉིད་ལ་མོས་པ་ཙམ་བྱ་སྟེ།  ཀུན་རྫོབ་ལ་དམིགས་པའི་ཐབས་ཀྱིས་བསོད་ནམས་ཀྱི་ཚོགས་གཙོ་བོར་སོག་པ་བསྟན་ཟིན་ནས།  ད་ནི་གཉིས་པ་དོན་དམ་ལ་དམིགས་པའི་ཤེས་རབ་ཀྱིས་ཡེ་ཤེས་ཀྱི་ཚོགས་
གཙོ་བོར་སོག་པ་ལ་གསུམ་སྟེ།  ཤེས་རབ་ཀྱི་བྱེད་པ་ཞི་གནས་ལ་ལྟོས་པ།  དེས་ན་ཐོག་མར་ཞི་གནས་བསྐྱེད་པ།  ཞི་གནས་གྲུབ་ནས་ཤེས་རབ་བསྒོམ་པའོ། །དང་པོ་ནི།  ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་
འཇོམས་པར་ཤེས་བྱས་ནས། །ཐོག་མར་ཞི་གནས་བཙལ་བྱ་དེ་ཡང་ནི། །ཞེས་གསུངས་པའི་ཚུལ་གྱིས་ཏིང་ངེ་འཛིན་མེད་ན་ལུས་སེམས་རྒུད་པས་བཟླས་བརྗོད་ལ་སོགས་པའི་དགེ་བའང་མཐུ་ཆུང་བ་དང་།  ཐོས་བསམ་གྱི་ཤེས་རབ་ཙམ་གྱིས་
སྟོང་པ་ཉིད་ཀྱི་རོ་མི་མྱོང་ཞིང་ཉོན་མོངས་མི་སྤོང་བས་རང་དོན་གྱི་མཐུ་ཆུང་ལ།  མངོན་ཤེས་མེད་པས་གཞན་དོན་ཡང་མི་ནུས་པས་ཐོག་མ་སེམས་ལས་སུ་རུང་བའི་ཞི་གནས་བཙལ་བར་བྱ་སྟེ།  འདི་ལ་དགོངས་ནས་བསླབ་པ་ཕྱི་མ་གཉིས་དང་།  ཕ་
རོལ་ཏུ་ཕྱིན་པ་ཕྱི་མ་གཉིས་ཀྱི་གོ་རིམ་ཡང་དེ་ལྟར་གསུངས་སོ། །གཉིས་པ་ལ་གསུམ་སྟེ།  ཞི་གནས་ཀྱི་ཚོགས་ལ་གནས་པ།  དེས་ཉེར་བསྡོགས་བསྐྱེད་པ།  དེས་བསམ་གཏན་གྱི་དངོས་གཞི་བསྐྱེད་པའོ། །དང་པོ་ལ་གང་དུ་བསྒྲུབ་
པའི་གནས་དང་།  གང་དང་སྒྲུབ་པའི་གྲོགས་དང་།  དེ་བྱ་བའི་རིམ་པ་དང་གསུམ་ལས།  དང་པོ་ནི།  གནས་བྱིན་གྱིས་བརླབས་པའི་བཀྲ་ཤིས་པ་ཡིད་དང་མཐུན་པ་།  འདུ་འཛི་དང་འཚེ་བས་དབེན་པར་གྲོགས་ཏིང་ངེ་འཛིན་གྱི་ཉམས་ཅན་

བླ་མ་ཉིད་དམ་རྗེས་སུ་མཐུན་པ་ལ་བརྟེན།  དེར་བྱ་བའི་རིམ་པ་ནི།  འཇིག་རྟེན་གྱི་བྱ་བ་དང་།  འདོད་པ་དང་གནོད་སེམས་ལ་སོགས་པ་སྤྲོས་པའི་རྣམ་རྟོག་ཐམས་ཅད་དོར་བ་དང་།  རྟེན་ཁྱད་པར་ཅན་བཞུགས་པ་ལ་མཆོད་པ་
དང་།  ཆོས་སྐྱོང་དང་འབྱུང་པོ་ལ་གཏོར་མ་དང་།  གསོལ་བ་གདབ་པ་དང་བཟླས་བརྗོད་ལ་སོགས་པས་བར་གཅོད་ཟློག་པ་དང་།  དེ་བཞིན་གཤེགས་པའི་ཡི་གེ་བརྒྱ་པ་ལ་སོགས་པས་སྡིག་སྒྲིབ་སྦྱོང་བའི་སྒོ་ནས་སྐྱེ་བའི་གེགས་བསལ་བ་དང་
ལུས་ངག་ཡིད་གསུམ་དམ་པའི་སྤྱོད་ལམ་དང་།  ཟས་ལ་སོགས་པ་འཚམ་པའི་འཚོ་བ་དང་མཚན་མོ་སྟོད་སྨད་ཀྱི་རྣལ་འབྱོར་གྱིས་མཐུན་པའི་རྒྱུ་བསྟན་པ་དང་།  གནས་སྐབས་ཐམས་ཅད་དུ་དྲན་ཤེས་བག་ཡོད་དང་ལྡན་པས་གཞི་ཚུལ་ཁྲིམས་
ལ་སོགས་པའི་ཐབས་ལམ་མ་ཉམས་པར་བྱ་བའོ། །གཉིས་པ་ལ་གསུམ་སྟེ།  དམིགས་པའི་ཁྱད་པར་ངོས་གཟུང་།  དེ་ལ་སེམས་གཞག་པའི་ཐབས།  ལེགས་པར་ཟིན་པའི་རྟགས་སོ། །དང་པོ་ནི་སྤྱིར་དམིགས་པ་གང་ཡང་རུང་བ་
གཅིག་ལ་ཞེས་འབྱུང་སྟེ།  མེ་ཏོག་སྔོན་པོ་ལ་སོགས་པའི་རྟེན་མཛེས་པ་ཉེ་རིང་རན་པ་མི་གཡོ་བ་ཞིག་ལ་དམིགས་པས་ཀྱང་སྐྱེ་མོད་ཀྱི།  འོན་ཀྱང་གཞུང་ནས་བསྔགས་པ་བྱིན་རླབས་འབྱུང་བས་སྤྱིར་ཁ་ཕྱིར་ལྟ་ལྷ་སྐུ་དང་།  ཟད་པར་ཟིལ་གནོན་དང་
བྱམས་སྙིང་རྗེ་ལ་དམིགས་པ་དང་།  ནང་ལྟ་རང་གི་ལུས་ཀྱི་ཀེང་རུས་དང་ལུས་ལ་བརྟེན་པའི་རྩ་རླུང་ལ་སོགས་པ་ལ་དམིགས་པའི་ཚུལ་གཉིས་བཤད་པ་ལས་འདིར་ནི་མདོ་ལས།  གསེར་གྱི་ཁ་དོག་ལྟ་བུའི་སྐུ་ལུས་ཀྱི། །ཞེས་འབྱུང་

བས་ལྷའི་སྐུ་ལ་བསླབ་པར་བྱའོ། །གཉིས་པ་ལ་མཉམ་རྗེས་གཉིས་ལས།  དང་པོ་ལ་སྦྱོར་དངོས་རྗེས་གསུམ་ལས།  དང་པོ་ནི།  བྱང་ཆུབ་ཀྱི་སེམས་ཀྱིས་ཀུན་ནས་བསླངས་པས་དཀོན་མཆོག་དང་བླ་མ་ལ་ཕྱག་དང་མཆོད་པ་ལ་སོགས་
པའི་ཡན་ལག་བདུན་པ་བྱས་ནས་གསོལ་བ་དྲག་ཏུ་བཏབ་སྟེ་སྟོན་པ་བྱང་ཆུབ་ཀྱི་ཤིང་དྲུང་ན་བཞུགས་པའི་སྤྱོད་ལམ་གྱིས་འདུག་པར་བྱའོ། །དེ་ནས་དངོས་གཞི་ནི།  ཏིང་ངེ་འཛིན་གྱི་ཕན་ཡོན་ལ་སྤྲོ་བས་དམིགས་རྟེན་བརྟན་པར་བྱས་ཏེ།  དེ་ལ་
སེམས་རྩེ་གཅིག་ཏུ་གཞག་པའི་ཐབས་དགོས་ཏེ་མདོ་ལས་སེམས་འཇོག་ཀུན་ཏུ་འཇོག །ངེས་པར་འཇོག་ཉེ་བར་འཇོག་དུལ་བར་བྱེད་ཞི་བར་བྱེད་ཉེ་བར་ཞི་བར་བྱེད་རྒྱུད་གཅིག་ཏུ་བྱེད་མཉམ་པར་འཇོག་པར་བྱེད་ཅེས་སེམས་གནས་པའི་
ཐབས་དགུས་གནས་པར་གསུངས་པའི་དང་པོ་སེམས་འཇོག་པ་ནི།  དམིགས་པའི་རྟེན་དེ་ཉིད་ལ་ཉིན་པར་མིག་གི་ཤེས་པ་དང་ཡིད་ཤེས་གཉིས་རྩེ་གཅིག་ཏུ་གཏད་ཅིང་རྣམ་པ་གསལ་པོའི་སྒོ་ནས་བསྒོམས་ལ།  མཚན་མོར་དམིགས་རྟེན་
དྲན་པའི་སྒོ་ནས་རྩོལ་བ་བསྒྲིམས་ཏེ་རྩེ་གཅིག་ཏུ་བཞག་པའོ། །གཉིས་པ་ཀུན་ཏུ་འཇོག་པ་ནི་སྔར་གྱི་དམིགས་པའི་རྒྱུན་དེ་ཉིད་སྐྱོང་བའོ། །གསུམ་པ་ངེས་པར་འཇོག་པ་ནི་ཤེས་པ་ཕྱིར་འཕྲོ་ན་ངའི་ཤེས་པ་རྒོད་པར་སོང་སྙམ་དུ་ཤེས་པ་
དྲན་པ་མྱུར་དུ་བླན་ཏེ།  རིངས་པར་བླངས་ལ་བློ་འཇོག་པའོ། །བཞི་པ་ཉེ་བར་འཇོག་པ་ནི་དམིགས་པ་གཅིག་གིས་སེམས་སྐྱོ་ན་མེ་ཏོག་སེར་པོའམ་ལྷའི་གཙུག་ཏོར་ལྟ་བུ་ལ་ཐུན་རེ་རེ་ཙམ་བསྒོམས་པས་དབུགས་དབྱུང་ལ་ཡང་སྔར་གྱི་དེ་ཉིད་བསྒོམ་

པར་བྱའོ། །ལྔ་པ་དུལ་བར་བྱེད་པ་ནི་ཏིང་ངེ་འཛིན་ལ་ཡོན་ཏན་དཔག་ཏུ་མེད་པ་ཡོད་པར་ཤེས་པར་བྱས་ལ་སྤྱོད་ལམ་ཐམས་ཅད་དུའང་དམིགས་པ་གསལ་བ་མེད་ཀྱང་དམིགས་རྐྱེན་གྱི་རྣམ་པ་རྟག་ཏུ་དྲན་པས་སེམས་
འདུལ་བར་བྱའོ། །དྲུག་པ་ཞི་བར་བྱེད་པ་ནི་རྣམ་པར་རྟོག་པ་འཕྲོ་བ་ནའང་མི་དགའ་བར་གྱུར་བའི་ཚེ་དམིགས་སྟེང་དུ་སེམས་གློད་དེ་ཞི་བར་བྱའོ། །བདུན་པ་ཉེ་བར་ཞི་བར་བྱེད་པ་ནི་བརྣབ་སེམས་ལ་སོགས་པའི་མི་དགེ་བའི་སེམས་སྐྱེས་པའི་ཚེ་དམིགས་པ་
ལ་བརྟེན་ནས་ཞི་བར་བྱེད་པའོ། །བརྒྱད་པ་རྩེ་གཅིག་ཏུ་བྱེད་པ་ནི་སེམས་ཕྱིར་མི་འཕྲོ་བར་གནས་ན་དེ་ཉིད་ཀྱི་སྟེང་དུ་རྩེ་གཅིག་ཏུ་འཇོག་པར་བྱེད་པའོ། །དགུ་པ་ཤིན་ཏུ་མཉམ་པར་འཇོག་པར་བྱེད་པ་ནི་དམིགས་པ་དེ་དག་བརྟན་ནས་ཆེད་དུ་མ་བསྒྲུབས་
པར་ཡང་ཏིང་ངེ་འཛིན་འབྱུང་བ་ཡིན་ནོ། །དེ་དག་ཀྱང་མདོ་སྡེ་རྒྱན་ལས།  དམིགས་པ་ལ་ནི་སེམས་གཏད་ནས། །དེའི་རྒྱུན་རྣམ་པར་གཡེང་མི་བྱ། །རྣམ་གཡེང་མྱུར་དུ་རྟོགས་བྱས་ནས། །དེ་ལ་སླར་ཡང་བླན་པར་བྱ། །བློ་ལྡན་གོང་ནས་གོང་དུ་
ཡང་། །སེམས་ནི་ནང་དུ་བསྡུ་བར་བྱ། །དེ་ནས་ཡོན་ཏན་མཐོང་བའི་ཕྱིར། །ཏིང་ངེ་འཛིན་ལ་སེམས་གདུལ་ལོ། །རྣམ་གཡེང་ཉེས་པ་མཐོང་བའི་ཕྱིར། །དེ་ལ་མི་དགའ་ཞི་བར་བྱ། །བརྣབ་སེམས་ཡིད་མི་བདེ་ལ་སོགས། །
ལངས་པ་དེ་བཞིན་ཞི་བར་བྱ། །དེ་ནས་སྡོམ་བརྩོན་ཅན་གྱིས་ནི། །སེམས་ལ་མངོན་པར་འདུ་བྱེད་བཅས། །རང་གི་ངང་གིས་འབྱུང་བ་འཐོབ། །དེ་གོམས་པ་ལས་འདུ་མི་བྱེད། །ཅེས་གསུངས་སོ། །དེ་ལྟར་དེ་དག་ཀྱང་ཉེས་པ་ལྔའི་

གཉེན་པོར་སྤོང་བའི་འདུ་བྱེད་བརྒྱད་བརྟེན་པའི་སྒོ་ནས་བསྒོམ་པར་ཡང་གསུངས་ཏེ།  ལེ་ལོའི་གཉེན་པོར་དད་པ་དང་འདུན་པ་དང་བརྩོན་འགྲུས་དང་ཤིན་ཏུ་སྦྱངས་པ་དང་།  གདམས་ངག་བརྗེད་པའི་གཉེན་པོར་དྲན་པ།  བྱིང་རྒོད་ཀྱི་གཉེན་པོར་ཤེས་
བཞིན།  གཉེན་པོར་འདུ་མི་བྱེད་པའི་གཉེན་པོར་སེམས་མངོན་པར་འདུ་བྱེད་པའི་སེམས་པ།  བྱིང་རྒོད་ཞི་བ་ན་ཧ་ཅང་རྩོལ་བའི་གཉེན་པོར་བཏང་སྙོམས་བསྟེན་ཏེ་བསྒོམ་པ་ན་དགུ་པ་མཉམ་པར་འཇོག་པའི་སྐབས་སུ་ཤིན་ཏུ་སྦྱངས་བའི་བདེ་བ་མ་
ཐོབ་པའི་ཚེ་འདོད་སེམས་རྩེ་གཅིག་པ་ཡིན་ཅིང་དེ་ཐོབ་པའི་ཚེ་བསམ་གཏན་གྱི་ཉེར་བསྡོགས་ཀྱིས་བསྡུས་པའི་ཞི་གནས་ཡིན་པས་འདི་ལ་བརྟེན་ནས་ལྷག་མཐོང་བསྒོམས་ན་ཞི་ལྷག་ཟུང་འབྲེལ་དུ་འགྱུར་རོ། །བོད་དག་མེ་ཏོག་སྔོན་པོ་སོགས་ཀྱི་དམིགས་
རྟེན་ལ་བརྟེན་ནས་ཞི་གནས་བསྒྲུབ་པ་ལ།  ཞི་གནས་ཡིད་ཤེས་ཀྱི་སྟེང་དུ་བསྒྲུབ་པ་ལ་མིག་ཤེས་ཀྱིས་དམིགས་རྟེན་ལ་ལྟ་བ་དོན་མེད་ཅེས་དགག་པ་བྱེད་པ་ནི་ཐོས་པ་ཡིད་ཤེས་སྟེང་དུ་བསྒྲུབ་རྒྱུ་ཡིན་པ་ལ་ཉན་ཤེས་ཀྱིས་གསུང་རབ་ཉན་པ་དགོས་པ་མེད་ཅེས་
སྨྲ་བ་དང་མཚུངས་སོ། །རྗེས་ནི་དགེ་བའི་རྩ་བ་བྱང་ཆུབ་ཏུ་བསྔོ་བར་བྱའོ། །གཉིས་པ་རྗེས་ཐོབ་ཀྱི་བྱ་བ་ནི་བྱང་ཆུབ་ཀྱི་སེམས་སྔོན་དུ་འགྲོ་བས་ཚོགས་གཉིས་བསག་པ་དང་།  གནས་སྐབས་ཐམས་ཅད་དུ་འདོད་པའི་དམིགས་པ་མི་བླང་བ་
དང་།  ལུས་སེམས་ལ་གནོད་པའི་ལས་སྤོང་བ་དང་།  སྤྱོད་ལམ་ཐམས་ཅད་དུ་དྲན་ཤེས་བཞིན་གྱིས་ཟིན་པར་བྱའོ། །གསུམ་པ་སེམས་ལེགས་པར་ཟིན་པའི་རྟགས་ནི་གང་བསྒོམས་པའི་དམིགས་པ་འབྱུང་ཞིང་མི་འདོད་པ་མི་འབྱུང་བ་དང་།

  ཇི་སྲིད་འདོད་པར་དུ་འབྱུང་བ་དང་ལུས་སེམས་ཤིན་ཏུ་སྦྱངས་པར་ལྡན་པའོ། །གཉིས་པ་དེས་བསམ་གཏན་གྱི་དངོས་གཞི་བསྐྱེད་པ་ནི།  རྒྱན་ལས།  ཞི་གནས་དེ་ཐོབ་པ་ན་ཡིད་བྱེད་བཅུ་གཅིག་ལ་བརྟེན་ནས་བསྒྲུབ་ཚུལ་
བཤད་པ་ནི་ཞི་ལྷག་ཟུང་འབྲེལ་གྱིས་ཆོས་རྒྱུན་གྱི་ཏིང་ངེ་འཛིན་བསྒྲུབ་པའི་དབང་དུ་བྱས་ལ་བསམ་གཏན་གྱི་དངོས་གཞི་ཙམ་བསྒྲུབས་ན་ཡིད་བྱེད་དྲུག་གིས་འདོད་པའི་ཉོན་མོངས་ཆེ་འབྲིང་དགུ་སྤངས་ནས་བསམ་གཏན་གྱི་དངོས་གཞི་གྲུབ་ན་ཞི་གནས་སྔར་བས་
ཆེས་ཕུལ་དུ་བྱུང་བར་འགྱུར་ཏེ།  རྒྱུད་བདེ་བས་རྒྱས་པ་དང་།  སྡིག་པ་དང་ཉོན་མོངས་པའི་ཉེས་པས་མ་གོས་ཞིང་བྱ་བ་སྒྲུབ་པའི་མཐུ་ཆེ་བའི་ཕྱིར་རོ། །དེ་ལྟར་ཞི་གནས་གྲུབ་ནས།  གསུམ་པ་དེས་ཤེས་རབ་ལྷག་མཐོང་བསྒོམ་པ་ལ།  བསྒོམ་
པའི་ཚུལ་དང་གོམས་པའི་བྱེད་པ་གཉིས་ལས།  དང་པོ་ལའང་གསུམ་སྟེ།  ཅིག་ཅར་འཇུག་པ་དང་རིམ་གྱིས་འཇུག་པ་དང་མན་ངག་གི་གནད་བསྡུས་ཏེ་བསྒོམ་པའོ། །དང་པོ་ནི་གང་ཟག་གམ་ཆོས་གང་ཡང་རུང་བ་ཞིག་ལ་སྔར་བཤད་པའི་རིགས་པ་རྣམས་
ཀྱིས་དཔྱད་ནས་མ་རྙེད་པར་བྱས་ལ་རིགས་པ་དེ་ཉིད་ཀྱིས་སྣང་བའི་དངོས་པོ་གཞན་ཐམས་ཅད་ལའང་དཔྱད་དེ་མ་རྙེད་པར་བྱས་ནས་དེའི་ངང་ལ་ཏིང་ངེ་འཛིན་གྱི་སྐྱོན་རྣམས་སྤངས་ནས་བཞག་པ་ན་སྔར་གྱི་ཞི་གནས་ཀྱི་དབང་གིས་ཇི་སྲིད་འདོད་ཀྱི་བར་དུ་གནས་
པར་འགྱུར་བ་ནི་ཞི་ལྷག་ཟུང་འབྲེལ་ལོ། །འདི་ལ་ཆོས་ཀྱི་བདག་མེད་སྒྲུབ་པའི་རིགས་པ་གང་ཟག་ལ་སྦྱོར་བ་དང་གང་ཟག་གི་བདག་མེད་སྒྲུབ་པའི་རིགས་པ་ཆོས་ལ་བསྒྲེ་བའི་གནད་ཤེས་དགོས་ཏེ།  སྔར་གཞི་དབུ་མའི་སྐབས་སུ་བཤད་ཟིན་ཏོ། །གངས་

རིའི་ཁྲོད་འདིར་སྔོན་བྱུང་བ་ཐོས་བསམ་གྱིས་གཏན་ལ་ཕབ་པའི་ངེས་པ་མ་རྙེད་ཀྱང་།  རྟོག་པ་ཁ་ཚོམ་ལ་སྒོམ་དུ་སྨྲ་བ་ཧ་ཤང་གི་ལྟ་བ་དང་།  ཕྱིས་བྱུང་བ་ང་མེད་ང་མེད་ཅེས་པའི་རྟོག་པའི་ཕྲེང་བ་བགྲང་བ་ལ་སྒོམ་དུ་སྨྲ་བ་ནི་ལྟ་བའི་སྙིགས་མ་ཡིན་པས་
གཞན་དུ་དགག་པ་བྱས་ཟིན་པ་དྲན་པར་བྱའོ། །གཉིས་པ་ནི།  དང་པོར་གང་ཟག་གི་བདག་མེད་སྒྲུབ་པའི་རིགས་པས་གང་ཟག་གི་བདག་མ་རྙེད་པར་བྱས་ནས་དེའི་ངང་ལ་བཞག་པ་དང་།  དེ་ནས་དྲུག་གིས་གཅིག་ཅར་སྦྱར་བའི་རིགས་པས་ཕྱི་
དོན་མ་རྙེད་པར་བྱས་ནས་དེའི་ངང་ལ་བཞག་པ་དང་།  དེ་ནས་གཟུང་བ་མེད་ན་དེར་འཛིན་ཀྱང་མ་རྙེད་པས་དེའི་ངང་ལ་བཞག་པ་དང་།  དེ་ནས་གཉིས་མེད་ཀྱི་རྣམ་ཤེས་དེ་ཡང་མཐའ་བཞིའི་སྤྲོས་པ་དང་བྲལ་བར་བྱས་ནས་དེའི་ངང་ལ་བཞག་པར་བྱའོ། །
གསུམ་པ་ནི་རྨི་ལམ་གྱི་དཔེས་སྣང་བ་ཐམས་ཅད་སེམས་སུ་བསྒྱུར་བ་དང་།  དེ་ནས་སྒྱུ་མའི་དཔེས་སྣང་བ་ཐམས་ཅད་སྒྱུ་མར་བསྟན་པ་དང་།  དེ་ནས་ཁ་ཏོན་མར་མེ་མེ་ལོང་རྒྱ། །མེ་ཤེལ་ས་བོན་སྐྱུར་དང་སྒྲས། །ཕུང་པོ་ཉིང་མཚམས་སྦྱོར་བ་ཡང་། །
མི་འཕོ་བར་ནི་མཁས་རྟོགས་བྱ། །ཞེས་པའི་དཔེས་སྒྱུ་མ་དེའང་རྟེན་འབྲེལ་དུ་བསྒྲུབས་ཏེ།  རྟེན་འབྲེལ་དེ་ཡང་བརྗོད་པར་བྲལ་བར་ཤེས་པར་བྱས་ནས་དེའི་ངང་ལ་བློ་བཞག་པས་མཐོང་སྤང་གིས་བསྡུས་པའི་ཉོན་མོངས་པ་ཐམས་ཅད་སྤངས་ནས་ཟག་
པ་མེད་པའི་ཡེ་ཤེས་སྐྱེ་བར་འགྱུར་ཏེ།  ཐོས་པའི་ཤེས་རབ་ཀྱིས་ཉོན་མོངས་པ་ལ་མི་མཐུན་པའི་བློ་སྐྱེས་པ་དང་།  བསམ་པས་རྩེ་འཇིལ་བ་དང་འཇིག་རྟེན་པའི་སྒོམ་བྱུང་གིས་མགོ་གནོན་པ་དང་།  འཇིག་རྟེན་ལས་འདས་པའི་སྒོམ་བྱུང་གིས་ས་བོན་རྩ་བ་

ནས་སྤངས་པ་ནི་སྤང་བྱ་དང་གཉེན་པོའི་གོ་རིམ་ཁྱད་པར་ཅན་ཡིན་པའི་ཕྱིར་རོ། །གསུམ་པ་ཚོགས་གཉིས་སྒྲུབ་པའི་ཀུན་ཏུ་སྤྱོད་པ་ལ་བདུན་ཏེ་རྟེན་དགེ་སྦྱོང་གི་ཀུན་ཏུ་སྤྱོད་པ།  གནས་དགོན་པའི་ཀུན་ཏུ་སྤྱོད་པ།  འཚོ་བ་
བསོད་སྙོམས་ཀྱི་ཀུན་ཏུ་སྤྱོད་པ།  ལུས་གཙང་བའི་ཀུན་ཏུ་སྤྱོད་པ།  ན་བའི་ཀུན་ཏུ་སྤྱོད་པ།  འཆི་བའི་ཀུན་ཏུ་སྤྱོད་པ།  དགེ་བའི་ཀུན་ཏུ་སྤྱོད་པའོ། །དང་པོ་ནི།  ཚུལ་ཁྲིམས་ལ་སོགས་པ་ཕུན་སུམ་ཚོགས་པ་དང་།  སྦྱངས་པའི་ཡོན་ཏན་
དང་ལྡན་པ་དང་།  དགེ་སྦྱོང་གི་ཆོས་བསྲུང་བ་དང་།  བསྲིང་པ་གཉིས་དང་ལྡན་པ་དང་།  འཕགས་པའི་རིགས་ལ་གནས་པ་སྟེ་ལྔའོ། །གཉིས་པ་ནི་བདག་དགོན་པ་འདིར་ཅིར་འོངས་བསམ་པ་དང་།  མ་འོངས་པའི་ཉེས་པ་ལུས་སེམས་ཀྱི་འདུ་
འཛིན་མི་བྱེད་པ་དང་།  འོངས་པའི་དོན་སྒྲུབ་ཕྱིར་རྣལ་འབྱོར་ལ་བརྩོན་པ་དང་།  རྟག་ཏུ་ལྷ་རྣམས་ཀྱི་སྤྱན་སྔར་བསམས་ཏེ་ཉེས་སྤྱོད་ལ་འཛེམ་པ་དང་།  མི་དང་མི་མ་ཡིན་གྱི་འཇིགས་པ་ལ་བག་མི་ཚ་བ་དང་ལྔའོ། །གསུམ་པ་ནི་མི་མཐུན་པའི་རྐྱེན་ལས་
ལུས་བསྲུང་བ་དང་།  བསོད་སྙོམས་ཀྱི་ཕྱིར་ཉོན་མོངས་ཉེས་སྤྱོད་ཀྱི་ལས་མི་བྱ་བ་དང་།  ཆོག་ཤེས་ཤིང་མགུ་སླ་བ་དང་།  ང་རྒྱལ་བཅོམ་ཞིང་ལོག་བསྒྲུབ་བཟོད་པ་དང་།  དད་པས་བྱིན་པ་དོན་ཡོད་པར་སྤྱོད་པ་དང་ལྔའོ། །བཞི་པ་ནི།  ཟས་དང་།  གོས་
དང་།  གཉིད་དང་།  ཉམས་ང་བསྲུང་བ་དང་།  ཁམས་སྙོམས་པ་དང་ལྡན་པ་ལྔའོ། །ལྔ་པ་ནི་ལུས་ལྷར་བསྒོམ་པ་དང་།  ངག་སྔགས་བཟླས་པ་དང་།  སེམས་གནོད་བྱེད་ལ་བྱམས་སྙིང་རྗེ་དང་།  ན་ཚ་ལས་ངན་གྱི་འབྲས་བུ་ཤེས་པ་དང་། 

 དེ་ལ་བརྟེན་ནས་བདག་གཞན་བརྗེ་བ་བསྒོམ་པ་དང་ལྔའོ། །དྲུག་པ་ནི་ཐེག་ཆེན་འཕོ་བའི་མན་ངག་ནི། །སྟོབས་ལྔ་ཉིད་ཡིན་སྤྱོད་ལམ་གཅེས། །ཞེས་པ་ལྟར་སྟོབས་ལྔའོ། །བདུན་པ་ལ་གསུམ་སྟེ།  འཕེན་འཕངས་བསྡུ་བས་ཉིན་ཞག་གཅིག་གི་
དང་།  སྦྱོར་དངོས་རྗེས་གསུམ་གྱི་དགེ་བ་སྣ་གཅིག་གི་སྤྱོད་པ་ཇི་ལྟར་བྱ་བའི་སྤྱོད་པ་དང་།  སྒོམ་པ་དང་བཟླས་པ་དང་།  ཕུང་པོ་གསུམ་པ་དང་།  བློ་སྤེལ་བ་དང་།  ཟང་ཟིང་དང་།  ཆོས་ཀྱི་སྦྱིན་པ་སྟེ་ལྔས་གང་བྱ་བའི་ཀུན་ཏུ་སྤྱོད་པ་དང་། 
ལོ་དང་ཟླ་བའི་དུས་བཟང་བཞི་དང་།  ཉི་ཟླ་ཤི་བ་དང་།  བླ་མ་འདས་པ་དང་།  གནོད་པ་ཆེན་པོ་བྱུང་བའི་དུས་ལྔས་དུས་ཁྱད་པར་ཅན་དུ་བྱ་བའོ། །གསུམ་པ་དེའི་སྐབས་སུ་བསམ་སྦྱོར་གྱི་གེགས་བསལ་བ་ལ།  བསམ་པ་ལྡོག་པའི་རྒྱུ་རྒྱུ་
རྐྱེན་ལ་ཞུམ་པ་བསལ་བ་དང་།  སྦྱོར་བ་ཆད་པའི་རྒྱུ་ལུས་སེམས་ཀྱི་གནོད་པ་བསལ་བ་དང་།  བསམ་སྦྱོར་ཕྱིན་ཅི་ལོག་གི་རྒྱུ་བདུད་ཀྱི་ལས་སྤང་བ་དང་གསུམ་ཡིན་པ་ལས།  བདུད་ཀྱི་ལས་སྤང་བ་འདི་ལའང་བདུད་རང་གི་ངོ་བོ་སྤྱིར་བཞི་ལས།  བྱེ་
བྲག་ལྷའི་བུའི་བདུད་དང་།  བདུད་འཇུག་པའི་རྒྱུ་སྤྱིར་ཐེག་ཆེན་གྱི་དགེ་བ་ལ་བརྩོན་པ་དང་།  བྱེ་བྲག་ཧ་ཅང་དད་པ་ཆེ་བ་སོགས་དང་།  ཇི་ལྟར་འཇུག་པའི་ཚུལ་མེ་ཏོག་གི་མདའ་ལྔ་བཏང་པས།  འདོད་ཡོན་ལ་ཞེན་པ་དང་།  བླང་དོར་གྱི་གནས་
ལ་ལོག་ཤེས་དང་ཐེ་ཚོམ་བསྐྱེད་པར་བྱེད་པ་དང་།  ཞུགས་པའི་ལས་ཐོབ་མ་ཐོབ་ཀྱི་དགེ་བ་ལས་ཉམས་པར་བྱེད་པ་དང་།  ཉེས་སྤྱོད་ལ་སྦྱོར་བ་དང་།  སྡུག་བསྔལ་བསྐྱེད་པར་བྱེད་པ་རྣམས་ཤེས་པར་བྱས་ནས་སྤོང་བའི་ཐབས།  བླ་མ་དང་།  དཀོན་

མཆོག་དང་།  ཆོས་སྐྱོང་ལ་བདག་བདུད་ཀྱི་དབང་དུ་མི་འགྲོ་བར་གསོལ་བ་གདབ་པ་དང་།  ལེགས་པར་བརྟགས་ཤིང་གང་གིས་ཡང་དག་སྤོང་བ་འཕེལ་བ་བྱ་བ་དང་།  སེམས་ཅན་རྣམས་ལ་བྱམས་སྙིང་རྗེ་བསྒོམ་པ་དང་།  
སྡུག་མི་སྡུག་གི་མཚན་མ་ཅི་བྱུང་རྨི་ལམ་ལྟར་ཞེན་པ་མེད་པར་བྱས་པའི་སྒོ་ནས་བདུད་ཀྱི་ལས་སྤངས་ཏེ་ཐེག་པ་ཆེན་པོའི་ལམ་མཐར་ཕྱིན་པར་བྱའོ། །གསུམ་པ་དེས་ངེས་པར་འབྱུང་བའི་ཚུལ་ནི།  དེ་ལྟར་ལམ་དེ་དག་ཚོགས་སྦྱོར་གྱི་གནས་སྐབས་སུ་
སེམས་ཅན་ཐམས་ཅད་འཁོར་བ་ལས་བརྒལ་བའི་ཕྱིར་སངས་རྒྱས་སྒྲུབ་པའི་སེམས་བསྐྱེད་ནས་བརྩོན་འགྲུས་མེ་འབར་བ་ལྟ་བུས་སྦྱོར་བ་རྒྱ་ཆེ་བ་དྲག་པ་ཡུན་རིང་བས་སྙིང་རྗེའི་སེམས་དང་།  གཉིས་སུ་མེད་པའི་བློ་དང་།  ཀུན་རྫོབ་བྱང་ཆུབ་ཀྱི་སེམས་
གསུམ་ལ་བསླབ་པས།  བསྐལ་བ་གྲངས་མེད་གཅིག་ནས་ཐེག་པ་ཆེན་པོའི་མཐོང་ལམ་ཐོབ་པར་འགྱུར་ཞིང་།  དེ་ནས་ས་བཅུ་པོའི་མཉམ་གཞག་རྣམ་པར་མི་རྟོག་པའི་ཡེ་ཤེས་ལ་ཕར་ཕྱིན་བཅུ་ལྡོག་པའི་སྒོ་ནས་ཚང་བ་ཁྱད་པར་མེད་ཀྱང་།  རྗེས་
ཐོབ་ཏུ་ས་བཅུ་སོ་སོ་ལ་ཕར་ཕྱིན་བཅུ་གཙོ་བོར་སྤྱོད་པའི་ཚོགས་གཉིས་ཟུང་འཇུག་དེས་བསྐལ་པ་གྲངས་མེད་གཉིས་ནས་སངས་རྒྱས་ཀྱི་སར་ངེས་པར་འབྱུང་བའོ། །ལམ་དབུ་མ་ཚོགས་གཉིས་ཟུང་འཇུག་ལེགས་པར་བཤད་ཟིན་ཏོ།།  །།ཇི་
ལྟར་བཤད་པའི་ལམ་དེ་ཉིད་ལ་གུས་སྦྱོར་དང་།  རྟག་སྦྱོར་གྱི་བརྩོན་འགྲུས་ཀྱིས་སྤངས་པ་དང་རྟོགས་པའི་དགེ་བའི་ཚོགས་ཡོངས་སུ་རྫོགས་པ་ན།  ས་བཅུ་གཅིག་པ་འབྲས་བུ་དབུ་མ་འབྱུང་བས་དེའི་རང་བཞིན་ངེས་པར་བྱ་བ་ལ་གསུམ་སྟེ།  འབྲས་བུ་

སངས་རྒྱས་ཀྱི་སྤངས་རྟོགས་མི་འཐད་པ་སྤང་བ།  སངས་རྒྱས་པའི་ངོ་བོ་ལ་ལོག་རྟོག་དགག་པ།  རང་ལུགས་འབྲས་བུའི་རྣམ་གཞག་བཤད་པའོ། །དང་པོ་ལ་ཕྱི་རོལ་པ་ཁ་ཅིག །ཉོན་མོངས་པ་སེམས་ཀྱི་རང་བཞིན་ཡིན་པ་དང་།  སྤོང་པའི་
ཐབས་མི་ཤེས་པ་དང་།  སྤངས་པ་མི་བརྟན་པས་སྤངས་པ་ཕུན་ཚོགས་མི་རུང་ལ།  ཆུའི་ཚ་བ་ལྟར་རིག་པའི་རྟེན་མི་བརྟན་པ་དང་།  མཆོངས་པ་གོམས་པ་ལྟར་འབད་པ་ལ་ལྟོས་པ་དང་།  གསེར་གྱི་སྲ་བ་ལྟར་རྟོགས་པ་སླར་ལྡོག་པས་ཡེ་ཤེས་ཕུན་ཚོགས་
ཀྱང་མི་རུང་ངོ་ཞེས་སྨྲའོ། །འདི་དགག་པ་ལ་སྤངས་པ་ཕུན་ཚོགས་མི་འཐད་པའི་སྐྱོན་གསུམ་མེད་དེ།  སེམས་རང་བཞིན་གྱིས་རྣམ་པར་དག་པ་དང་ཉོན་མོངས་པ་གློ་བུར་བ་ཡིན་པས་སྤོང་ནུས་པའི་ཕྱིར་དང་།  རྒྱུ་བདེན་ཞེན་དང་འགལ་བ་སྟོང་
ཉིད་གོམས་པར་མཛད་པས་སྤོང་བའི་ཐབས་ཤེས་པའི་ཕྱིར་དང་།  ཟག་མེད་ལམ་གྱིས་ས་བོན་དང་བག་ཆགས་སྤངས་པས་སྤངས་པ་བརྟན་པའི་ཕྱིར་ཏེ།  རྣམ་འགྲེལ་ལས།  སེམས་ཀྱི་རང་བཞིན་འོད་གསལ་ཏེ། །དྲི་མ་རྣམས་ནི་གློ་བུར་
བ། །ཞེས་དང་།  རྒྱུ་ཡོད་ཕྱིར་དང་རྒྱུ་ཡི་ནི། །གཉེན་པོ་གོམས་པས་ཟད་ཕྱིར་དང་། །རྒྱུ་ཡི་རང་བཞིན་ཤེས་པ་ཡིས། །དེ་ཤེས་པ་ཡང་གྲུབ་པ་ཡིན། །ཞེས་དང་།  བདག་ལྟའི་ས་བོན་སྤངས་པའི་ཕྱིར། །སླར་མི་གཤེགས་པ་
ཉིད་ཡིན་ནོ། །ཞེས་བྱ་བའི་རིགས་པས་སོ། །ཡེ་ཤེས་ཕུན་ཚོགས་མི་འཐད་པའི་སྐྱོན་གསུམ་ཡང་མི་འཐད་དེ།  རིག་པའི་རྒྱུན་བརྟན་པའི་ཕྱིར་དང་།  བྱས་ཟིན་འབད་པ་ལ་མི་ལྟོས་པས་གོམས་པ་རང་གི་ངང་གིས་ཁྱད་པར་དུ་འགྱུར་བའི་ཕྱིར་དང་།

  སྒྲིབ་པའི་ས་བོན་བཅོམ་པས་རྟོགས་པ་བརྟན་པའི་ཕྱིར་ཏེ།  རྣམ་འགྲེལ་ལས།  ཐ་མའི་སེམས་ནི་སེམས་གཞན་དང་། །མཚམས་སྦྱོར་བ་ལ་འགལ་ཅི་ཡོད། །ཅེས་དང་།  སེམས་ལ་བརྩེ་སོགས་གོམས་སྐྱེ་བ། །
རང་གིས་ངང་གིས་འཇུག་འགྱུར་ཏེ། །ཞེས་དང་།  འཚེ་བ་མེད་དང་ཡང་དག་དོན། །ངོ་བོ་ཉིད་ལ་ཕྱིན་ལོག་གིས། །འབད་དུ་ཟིན་ཀྱང་མི་བཟློག་སྟེ། །བློ་ནི་དེ་ཕྱོགས་འཛིན་ཕྱིར་རོ། །ཞེས་བྱ་བའི་རིགས་
པས་སོ། །གཉིས་པ་ལ་གཉིས་ཏེ།  ཉན་ཐོས་སྡེ་པའི་ལུགས་དགག་པ།  ཐེག་ཆེན་བཀར་ཁས་ལེན་པའི་མདོ་སེམས་ཀྱི་ལུགས་དགག་པའོ། །དང་པོ་ནི།  ཐེག་པ་ཆེན་པོ་བཀར་མི་འདོད་པའི་ཉན་ཐོས་པ་དག་ཚོགས་ལམ་གྱི་གནས་སྐབས་སུ་བསྐལ་
པ་གྲངས་མེད་གསུམ་ཚོགས་བསགས་སྲིད་པ་ཐ་མ་པའི་རྟེན་ལ་བྱང་ཆུབ་ཀྱི་ཤིང་དྲུང་དུ་སྟན་ཐོག་གཅིག་ལ་དྲོད་ནས་བཟུང་སྟེ་ཟད་མི་ཤེས་ཀྱི་བར་གྱི་རྟོགས་པ་ཐམས་ཅད་མངོན་དུ་བྱེད་པ་ཡིན་པས་ལོངས་སྐུ་མེད་ལ།  རྣམ་པར་གྲོལ་བའི་ཆོས་ཀྱི་སྐུ་དང་། 
གཟུགས་ཀྱི་སྐུ་གཉིས་ཁོ་ན་ཡིན་ཅིང་།  ཕྱི་མ་ནི།  ཤཱཀྱ་ཐུབ་པ་ལྟ་བུ་རང་རྒྱུད་པ་འདི་ཁོ་ན་ཡིན་ནོ། །རྡོ་རྗེ་ལྟ་བུའི་ཏིང་ངེ་འཛིན་གྱིས།  ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མུན་པ་གཏན་བཅོམ་པའི་སྤངས་པ་ནི།  འདུས་མ་བྱས་
རྫས་སུ་གྲུབ་པ་ཡིན་ཅིང་།  དེ་སངས་རྒྱས་ནི་མ་ཡིན་ཏེ།  གང་གིས་སངས་རྒྱས་སུ་བྱེད་པའི་ཆོས་ཐེག་ཆེན་མི་སློབ་པའི་ལམ་བདེན་ཀྱང་མ་ཡིན།  དེས་སངས་རྒྱས་སུ་བྱས་པའི་གཟུགས་ཀྱི་སྐུའང་མ་ཡིན་པའི་ཕྱིར།  ཞེས་སྨྲའོ། །དེ་དག་ནི་མི་འཐད་

དེ།  མངོན་རྟོགས་རྒྱན་ལས།  དབང་པོ་རྟུལ་དང་རྣོན་པོ་དག །ཞེས་སོགས་གསུངས་པས་ཉན་ཐོས་ལ་སློབ་པ་འཕགས་པའི་གནས་སྐབས་སུ་འཁོར་བར་སྐྱེ་བ་ལེན་ཚུལ་ཇི་ལྟར་ཡོད་པ་ལྟར་བྱང་འཕགས་ལའང་ཡོད་པའི་ཕྱིར་དང་།  ཀླུ་
སྒྲུབ་ཀྱིས།  ཇི་ལྟར་ཉན་ཐོས་ཐེག་པ་ལ། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་པ་ཆེན་པོ་ལ། །བྱང་ཆུབ་སེམས་དཔའི་ས་བཅུའོ། །ཞེས་གསུངས་པས།  བྱང་སེམས་ལ་ས་བཅུའི་རྣམ་གཞག་ཀྱང་གྲུབ་པའི་ཕྱིར་རོ། །ལོངས་
སྐུ་མི་འཐད་པ་དང་།  ཤཱཀྱ་ཐུབ་པ་ལྟ་བུའི་གཟུགས་སྐུ་གསར་དུ་སངས་རྒྱས་པའི་རང་རྒྱུད་པར་འདོད་པའང་མི་འཐད་དེ།  ལང་ཀར་གཤེགས་པ་ལས།  གཙང་མའི་གནས་ནི་སྤངས་པ་ཡི། །འོག་མིན་གནས་ནི་ཉམས་དགའ་བར། །ཡང་དག་
སངས་རྒྱས་དེར་སངས་རྒྱས། །སྤྲུལ་པ་པོ་གཅིག་འདིར་སངས་རྒྱ། །ཞེས་སོགས་མང་དུ་གསུངས་པའི་ཕྱིར་རོ། །སྤངས་པ་ཕུན་ཚོགས་སངས་རྒྱས་མ་ཡིན་པར་འདོད་པའང་མི་འཐད་དེ།  དེ་ལྟར་ན་ཡེ་ཤེས་ཕུན་ཚོགས་ཀྱང་སངས་རྒྱས་མ་ཡིན་
པར་ཐལ་བའི་ཕྱིར་རོ། །མྱ་ངན་ལས་འདས་པ་བདེན་དངོས་སུ་འདོད་པའང་མི་འཐད་དེ།  མདོ་ལས།  མྱ་ངན་ལས་འདས་པ་རྨི་ལམ་ལྟ་བུ།  སྒྱུ་མ་ལྟ་བུ་མྱ་ངན་ལས་འདས་པ་ལས་ལྷག་པའི་ཆོས་གཞན་ཞིག་ཡོད་ཀྱང༷་དེའང་རྨི་ལམ་ལྟ་བུ་སྒྱུ་མ་ལྟ་
བུ་ཞེས་གསུངས་པའོ། །གལ་ཏེ་དེ་དག་ནི་ཐེག་པ་ཆེན་པོའི་བཀའ་དང་བསྟན་བཅོས་ཀྱི་ལུང་ཡིན་ལ།  ཁོ་བོ་ཐེག་ཆེན་བཀར་མི་འདོད་པས་དེ་དག་ལུང་དུ་མི་རུང་ངོ་སྙམ་ན།  དེ་དགག་པ་ལ་མགོན་པོ་བྱམས་པས།  མདོ་སྡེ་རྒྱན་དང་།  ཀླུ་སྒྲུབ་ཀྱིས་རིན་

ཆེན་ཕྲེང་བ་དང་།  ཞི་བ་ལྷས་སྤྱོད་འཇུག་དང་།  ལེགས་ལྡན་བྱེད་ཀྱིས་རྟོག་གེ་འབར་བ་རྣམས་སུ་ཐེག་ཆེན་བཀར་སྒྲུབ་གསུངས་པས་ཐེག་ཆེན་བཀར་གྲུབ་པ་ན་སྔར་གྱི་རྣམ་གཞག་དེ་དག་ཐམས་ཅད་འགྲུབ་པའོ། །གཉིས་
པ་ནི།  མདོ་སྡེ་པ་ལ་ཐེག་ཆེན་བཀར་འདོད་མི་འདོད་གཉིས་ཡོད་པའི་བཀར་འདོད་པ་རྣམ་འགྲེལ་ནས་གསུངས་པའི་མདོ་སྡེ་པ་དང་།  སེམས་ཙམ་པ་རྣམས་ནི། །བྱང་ཆུབ་སེམས་དཔའ་གཞན་དོན་དུ་འཁོར་བར་སྐྱེ་བ་ལེན་པ་དང་།  ས་བཅུའི་རྣམ་
གཞག་དང་།  སྐུ་གསུམ་གྱི་རྣམ་གཞག་རྣམས་ཐེག་པ་ཆེན་པོའི་མདོ་སྡེ་ལས་གསུངས་པས་ཁས་ལེན་ཀྱང་།  སངས་རྒྱ་བའི་ཚུལ་ནི་གཞན་དབང་གིས་བསྡུས་པའི་དྲི་མ་བདེན་གྲུབ་གཉེན་པོ་བདེན་གྲུབ་ཀྱིས་བཅོམ་ནས་སངས་རྒྱ་བ་དང་།  ཆོས་ཀྱི་སྐུ་ནི་དབྱིངས་
བདེན་གྲུབ་གློ་བུར་གྱི་དྲི་མ་དག་ནས་དག་པ་གཉིས་ལྡན་དུ་སོང་བའི་ཆོས་དབྱིངས་འདུས་མ་བྱས་རྫས་གྲུབ་པ་དང་།  གཞན་དབང་གིས་བསྡུས་པའི་སེམས་གློ་བུར་གྱི་དྲི་མ་དག་ནས་ཕྱིན་ཅི་མ་ལོག་པའི་ཡོངས་གྲུབ་འདུས་བྱས་བདེན་གྲུབ་ཀྱི་དངོས་པོ་ཡིན་པར་
འདོད་དོ་དེ་ལ་དྲི་མ་སྤང་ཚུལ་ནི།  མགོན་པོ་བྱམས་པས།  འགོག་པ་མེད་པའི་རང་བཞིན་ལ། །ཞེས་སོགས་དངོས་སྟོབས་ཀྱི་རིགས་པ་དང་།  གཞན་གྱི་ཆོས་རྣམས་ཀྱང་ཡོད་ལ། །ཞེས་སོགས་ཁས་བླངས་འགལ་བས་དགག་པར་མཛད་དོ། །
དབྱིངས་དང་ཡེ་ཤེས་བདེན་པར་གྲུབ་པ་ནི་སྔར་ལམ་དབུ་མའི་སྐབས་སུ་བཤད་པ་ལྟར།  ཀླུ་སྒྲུབ་ཡབ་སྲས་ཀྱི་གཞུང་ལས་གསུངས་པའི་མཐའ་བཞིའི་སྤྲོས་བྲལ་སྒྲུབ་པའི་རིགས་པ་རྣམས་ཀྱིས་བཀག་ཟིན་ཏོ། །གསུམ་པ་ལ་གཉིས་ཏེ།  ཁྱད་པར་

གྱི་ཆོས་དུ་མ་དཔྱད་པས་ཐུན་མོང་མ་ཡིན་པའི་ཁྱད་ཆོས་ངོས་བཟུང་བ་དང་།  ཁྱད་པར་གྱི་གཞི་རྣམ་པར་གཞག་པས་ཐུན་མོང་མ་ཡིན་པའི་རྣམ་པར་གཞག་པ་བཤད་པའོ། །དང་པོ་ལ་ལྔ་སྟེ།  སངས་རྒྱས་ཀྱི་སར་བདེན་གཉིས་ཡོད་མེད་དཔྱད།  སྣང་
བ་ཡོད་མེད་དཔྱད།  ཡེ་ཤེས་ཡོད་མེད་དཔྱད།  སེམས་དང་སེམས་བྱུང་ཡོད་མེད་དཔྱད།  སྐྱེ་འགག་ཡོད་མེད་དཔྱད་པའོ། །དང་པོ་ནི།  སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་དང་།
དངོས་ཀུན་ཡང་དག་བརྫུན་པ་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཞེས་པའི་སྐབས་ནས་བསྟན་པའི་ཀུན་རྫོབ་བདེན་པ་ནི་མེད་དེ།  ཡུལ་ཅན་མཐོང་བ་བརྫུན་པ་མེད་པས།  དེའི་ཡུལ་མེད་པའི་ཕྱིར་རོ། །བདེན་གཉིས་
ཟུང་དུ་འཇུག་པའི་ཀུན་རྫོབ་བདེན་པ་ནི་ཡོད་དེ།  ཟུང་འཇུག་ལ་ཡ་གྱལ་དགོས་པའི་ཕྱིར་རོ། །འདི་ནི་སངས་རྒྱས་རང་སྣང་གི་བདེན་པ་གཉིས་ཡིན་པས།  གདུལ་བྱ་ལ་བསྟན་པའི་བདེན་པ་གཉིས་དང་དོན་མི་གཅིག་གོ།  གཉིས་པ་ནི།  སྔོན་
གྱི་དབུ་མ་པ་ཁ་ཅིག །སྣང་བ་ཡོད་ན་འཁྲུལ་སྣང་དང་བཅས་དགོས་པས།  སྣང་བ་གཏན་མེད་པ་འདོད་དོ། །དེའང་མི་འཐད་དེ།  ཤེས་བྱ་ཐམས་ཅད་དག་པ་རབ་འབྱམས་འབའ་ཞིག་ཏུ་སྣང་བ་ཞེས་དང་།  ཤེས་བྱ་ཐམས་ཅད་ཆོས་ཀྱི་
དབྱིངས་སུ་སྣང་བ་ཞེས་པ་དེ་སངས་རྒྱས་རང་གི་རང་སྣང་ཡིན་ནམ།  གདུལ་བྱ་གཞན་ལ་སྣང་བའི་གཞན་སྣང་ཡིན།  དང་པོ་ལྟར་ན།  སངས་རྒྱས་ལ་སྣང་བ་མེད་པ་དང་འགལ་ལ།  ཕྱི་མ་ལྟར་ན་གདུལ་བྱ་དེས་ཀྱང་དག་པ་མཐར་ཐུག་སྣང་བར་ཐལ་ལོ། །

དེས་ན་སྐྱེ་འགག་ལ་སོགས་པ་གདུལ་བྱ་ལ་བསྟན་པའི་ཡ་གྱལ་གྱི་ཀུན་རྫོབ་བདེན་པའི་སྣང་བ་མེད་ཀྱང་དབྱིངས་རིག་དབྱེར་མེད་ཀྱི་དོན་དམ་པ་སྣང་བའི་སྣང་བ་ཡོད་དགོས་ཏེ།  གཞན་དུ་ཆོས་དབྱིངས་གོམས་པ་མཐར་ཐུག་པའི་ཚེ་ཆོས་
དབྱིངས་མི་སྣང་ན།  ཆོས་དབྱིངས་སྣང་བའི་ཡེ་ཤེས་མཐར་ཐུག་མེད་པར་ཐལ་བའི་ཕྱིར་རོ། །དེར་མ་ཟད་མཚན་དང་དཔེ་བྱད་ལ་སོགས་པ་གཟུགས་སྐུ་སྣང་བའང་ཡོད་དེ།  རྒྱུད་བླར།  རང་བྱུང་རྣམས་ཀྱི་ཐམས་ཅད་མཁྱེན། །སངས་རྒྱས་ཉིད་
ཅེས་གང་བརྗོད་པ། །མཆོག་ཏུ་མྱ་ངན་འདས་བསམ་མེད། །དགྲ་བཅོམ་སོ་སོའི་བདག་གྱུར་པ། །དེ་དབྱེ་ཟབ་དང་རྒྱ་ཆེ་དང་། །བདག་ཉིད་ཆེན་པོའི་ཡོན་ཏན་གྱི། །ཞེས་སྐུ་གསུམ་ཆར་རྫོགས་པའི་སངས་རྒྱས་ཀྱིས་སོ་སོ་རང་གིས་རིག་པར་བྱ་བ་ཡིན་པར་
གསུངས་ལ།  གདུལ་བྱ་ལ་དངོས་སུ་སྣང་བའི་གཟུགས་སྐུ་གཉིས་ནི་སོ་སོ་རང་གིས་རིག་པར་བྱ་བར་མི་རུང་བའི་ཕྱིར་རོ། །དེ་ལྟར་ནའང་གཉིས་སྣང་དང་བཅས་པའི་སྣང་བ་ནི་མེད་དེ།  འཁྲུལ་པའི་བག་ཆགས་མ་ལུས་པར་སྤངས་པའི་ཕྱིར་རོ། །གསུམ་པ་ནི།  དགེ་བའི་
བཤེས་གཉེན་གཙང་ནག་པ་སོགས་སྔོན་གྱི་དབུ་མ་པ་ཁ་ཅིག་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་མེད་དེ།  ཡོད་ན་ཤེས་བྱ་བརྫུན་པའི་ཡུལ་ཅན་གྱི་འཁྲུལ་པ་མངའ་བས་སྤངས་བ་ཕུན་ཚོགས་མི་རུང་བ་དང་།  རྫོགས་པའི་སངས་རྒྱས་ཀྱིས་སྤྲུལ་པ་དུ་མ་སྤྲུལ་པ་
ན་དེ་རྣམས་རྒྱུད་ཐ་དད་ན་རིགས་པ་དང་འགལ་ཞིང་།  གཅིག་ཡེ་ཤེས་རྒྱུད་ལ་ལྡན་ཏེ།  གཞན་རྣམས་ཡེ་ཤེས་དང་མི་ལྡན་པར་ཡང་བརྗོད་མི་ནུས་པས་ཡེ་ཤེས་ཕུན་ཚོགས་མི་འཐད་པ་དང་།  འདས་མ་འོངས་སོགས་ཀྱི་དོན་མི་སྲིད་པས།  དུས་གསུམ་མངོན་དུ་མཛད་པ་མི་རུང་བའི་

ཕྱིར་ཞེས་སྨྲའོ། །དེའང་མི་འཐད་དེ།  རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་གྱིས་ཤེས་བྱ་སྐྱེ་འགག །རྟག་ཆད་ལ་སོགས་པའི་སྤྲོས་པའི་བུད་ཤིང་བསྲེགས་ནས་སྤྲོས་པ་མཐའ་དག་ཞི་བའི་ཆོས་དབྱིངས་དང་།  སྔར་གྱི་རིག་པའི་རྒྱུན་དེའང་སྐྱེ་འགག་
ལ་སོགས་པའི་སྤྲོས་པ་མཐའ་དག་ཞི་ནས་དེ་གཉིས་དབྱེར་མེད་དུ་གྱུར་པ་ལ་ཡེ་ཤེས་སུ་འཇོག་པའི་ཕྱིར་རོ། །ཀླུ་སྒྲུབ་ཀྱིས།  དྲི་མ་མེད་པའི་ཆོས་སྐུ་ལ། །ཡེ་ཤེས་རྒྱ་མཚོ་རྣམ་པར་གནས། །ཞེས་དང་།  འཇུག་འགྲེལ་ལས།  དེར་མངོན་
པར་རྫོགས་པར་འཚང་རྒྱ་བ་ན།  བཅོམ་ལྡན་འདས་ཀྱིས་སྐད་ཅིག་སྐད་ཅིག་ཁོ་ན་ལ་ཐམས་ཅད་མཁྱེན་པའི་ཡེ་ཤེས་བརྙེས་སོ། །ཞེས་དང་།  མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཞེས་དང་།  དེའི་འགྲེལ་
པར།  བཅོམ་ལྡན་འདས་ཀྱིས་མཁྱེན་པའི་སྐད་ཅིག་གཅིག་ཁོ་ནས་ཐམས་ཅད་མཁྱེན་པའི་ཡེ་ཤེས་བརྙེས་སོ། །ཞེས་གསུངས་པས་སོ། །བཞི་པ་ནི།  སེམས་ཙམ་པ་དང་རང་རྒྱུད་པ་དག །སངས་རྒྱས་ཀྱི་སར་སེམས་དང་སེམས་ལས་
བྱུང་བ་ཡོད་པར་འདོད་ཀྱང་།  དེའང་མི་འཐད་དེ།  དབུས་མཐར།  སེམས་དང་སེམས་བྱུང་ཁམས་གསུམ་པ། །དེ་ལ་དོན་མཐོང་རྣམ་པ་ཤེས། །དེ་ཡི་ཁྱད་པར་སེམས་ལས་བྱུང་། །ཞེས་སེམས་སེམས་བྱུང་ནི་ཁམས་གསུམ་པའི་རྣམ་པ་
ཅན་གྱི་གཉིས་སྣང་དང་བཅས་པ་དང་།  དོན་གྱི་ངོ་བོ་དང་ཁྱད་པར་མཐོང་བའི་ཁྱད་པར་ཡོད་པ་དང་།  དོན་གྱི་ཁྱད་པར་ལའང་མི་འདྲ་བ་དུ་མ་མཐོང་བའི་སྒོ་ནས་བཞག་པར་གསུངས་ལ།  འདིར་ཤེས་བྱ་སྐྱེ་འགག་ལ་སོགས་པའི་སྤྲོས་པ་མཐའ་དག་

དང་བྲལ་བའི་ཤེས་པ་དང་དབྱེར་མེད་པ་མངོན་དུ་གྱུར་པའི་ཚེ་གཉིས་སྣང་དང་འཛིན་སྟངས་མི་འདྲ་བའི་ཁྱད་པར་ཅུང་ཟད་ཀྱང་མེད་པའི་ཕྱིར་རོ། །འདི་ལ་དགོངས་ནས་འཇུག་པ་ལས།  ཤེས་བྱའི་བུད་ཤིང་སྐམ་པོ་མ་
ལུས་པ། །བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགགས་པས་དེ་སྐུ་ཡིས་མངོན་སུམ་མཛད། །ཅེས་དང་།  དེའི་འགྲེལ་པར།  དེ་ལྟར་ན་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་
ཐམས་ཅད་དུ་དེའི་ཡུལ་ཅན།  སེམས་དང་སེམས་ལས་བྱུང་བ་རྣམས་མི་འཇུག་པས་སྐུ་ཁོ་ནས་མངོན་སུམ་མཛད་པར་ཀུན་རྫོབ་ཏུ་རྣམ་པར་བཞག་གོ།  ཞེས་པ་དང་།  ཞི་སྐུ་ཞེས་པའི་འགྲེལ་པར།  སྐུ་གང་གིས་དེ་ཁོ་ན་ཉིད་འདི་མངོན་
སུམ་དུ་མཛད་པར་བཤད་པ་དེ་ནི་ཞི་བའི་རང་བཞིན་ཅན་དུ་འདོད་དེ།  སེམས་དང་སེམས་ལས་བྱུང་བ་དང་བྲལ་བའི་ཕྱིར་རོ། །ཞེས་གསུངས་པས་སོ། །ལྔ་པ་ནི།  བདེན་གཉིས་ལས།  བརྟགས་པའི་ངོ་བོས་དབེན་པ་ཡི། །ཇི་
ལྟར་སྣང་བ་འདི་ཁོ་ན། །བརྟེན་ཏེ་སྐྱེས་པ་ཐམས་ཅད་ནི། །ཐམས་ཅད་མཁྱེན་པས་མངོན་སུམ་གཟིགས། །ཞེས་ཡུལ་སྐྱེ་འགག་དང་བཅས་པའི་ཀུན་རྫོབ་སྣང་བས་ཡུལ་ཅན་ཡང་སྐྱེ་འགག་དང་བཅས་པ་འདོད་པ་དང་།  སེམས་
ཙམ་པས་སངས་རྒྱས་ཀྱི་ཡེ་ཤེས་འདུས་བྱས་ཡིན་ཞིང་།  འདུས་བྱས་ཐམས་ཅད་སྐད་ཅིག་མ་ཡིན་པས་སྐྱེ་འགག་དང་བཅས་པར་འདོད་པ་གཉིས་ཀའང་མི་འཐད་དེ།  འདུས་བྱས་ཡིན་ན།  བརྫུན་པ་བསླུ་བའི་ཆོས་ཅན་ཡིན་དགོས་པའི་

ཕྱིར་དང་།  སྐྱེ་འགག་སྣང་ན་རྟེན་ཅིང་འབྲེལ་བར་འབྱུང་བ་སྐྱེ་མེད་ཀྱི་དོན་མངོན་དུ་མ་གྱུར་པར་ཀླུ་སྒྲུབ་ཀྱིས་གསུངས་པའི་ཕྱིར་ཏེ།  རིགས་པ་དྲུག་ཅུ་པ་ལས།  ཆོས་ཤེས་པ་ཡི་འོག་ཏུ་ནི། །འདི་ལ་བྱེ་བྲག་དབྱེར་ཡོད་ན། །ཤིན་ཏུ་ཕྲ་བའི་དངོས་
རྣམས་ལ། །གང་གིས་སྐྱེ་བར་རྣམ་བརྟགས་པ། །རྣམ་པར་མི་མཁས་དེ་ཡིས་ནི། །རྐྱེན་ལས་བྱུང་བའི་དོན་མ་མཐོང་། །ཞེས་གསུངས་པས་སོ། །དེས་ན་སངས་རྒྱས་ཀྱི་ཡེ་ཤེས་དང་།  དེའི་རང་སྣང་ལ་སྐྱེ་འགག་མེད་དེ།  མདོ་ལས་
འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དྭགས་སོ། །ཞེས་དང་།  ཀླུ་སྒྲུབ་ཀྱིས།  གང་གིས་སྐྱེ་དང་འཇིག་པ་དག །ཚུལ་འདི་ཡིས་ནི་སྤངས་གྱུར་པ། །རྟེན་ཅིང་འབྱུང་བ་གསུངས་
པ་ཡིས། །ཐུབ་དབང་དེ་ལ་ཕྱག་འཚལ་ལོ། །ཞེས་དང་།  འཇུག་པར།  དེ་ཚེ་སྐྱེ་བ་མེད་ཅིང་འགག་པ་མེད། །ཅེས་པའི་འགྲེལ་པར།  ཡེ་ཤེས་ཀྱི་རང་བཞིན་ཅན་གྱི་སྐུ་ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པ་ལས་ཤེས་བྱ་སྐྱེ་བ་མེད་པས་སྐྱེ་བ་
མེད་པ་དང་ལྡན་པར་གྱུར་པ་གང་ཡིན་པ་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། །ཞེས་སོགས་མང་དུ་གསུངས་པའི་ཕྱིར་རོ། །གདུལ་བྱའི་ངོར་སྐྱེ་འགག་ཏུ་སྣང་བ་ནི་གཞན་སྣང་ཡིན་གྱི་རང་སྣང་མ་ཡིན་ཏེ།  རྒྱུད་བླར།  དགེ་བ་སྐྱེ་
དང་འཇིག་པས་ན། །སངས་རྒྱས་སྐུ་ནི་སྐྱེ་དང་འཇིག །བརྒྱ་བྱིན་བཞིན་དུ་ཐུབ་པ་ནི། །ཆོས་ཀྱི་སྐུ་ཡི་སྐྱེ་འཇིག་མེད། །ཞེས་བཻཌཱུཪྱའི་ས་གཞི་ལ་ཤར་བའི་བརྒྱ་བྱིན་གྱི་གཟུགས་བརྙན་སའི་ཡོན་ཏན་དང་བྲལ་མ་བྲལ་གྱིས་སྐྱེ་འཇིག་ཏུ་སྣང་ཡང་

དེ་ལྟ་བུའི་སྐྱེ་འཇིག་བརྒྱ་བྱིན་ལ་མེད་པ་དཔེར་བྱས་ནས།  གདུལ་བྱའི་རྒྱུད་ཀྱི་དགེ་བ་ཡོད་མེད་ཀྱི་དབང་གིས་བློ་སྣང་གི་གཟུགས་སྐུ་ལ་སྐྱེ་འཇིག་ཏུ་སྣང་ཡང་སངས་རྒྱས་རང་ལ་སྐྱེ་འཇིག་མེད་པར་གསུངས་པའི་ཕྱིར་རོ། །སྤྱོད་
འཇུག་ལས།  གལ་ཏེ་དེ་ལྟར་ཀུན་རྫོབ་མེད། །དེ་ལ་བདེན་གཉིས་ག་ལ་ཡོད། །དེ་ཡང་ཀུན་རྫོབ་གཞན་གྱིས་ན། །སེམས་ཅན་མྱ་ངན་ག་ལ་འདའ། །ཞེས་པའི་ལན་དུ།  འདི་ནི་གཞན་སེམས་རྣམ་རྟོག་སྟེ། །དེ་ནི་རང་གི་ཀུན་རྫོབ་མིན། །
ཕྱིས་དེ་ངེས་ན་དེ་ཡོད་དེ། །མིན་ན་ཀུན་རྫོབ་མེད་པ་ཉིད། །ཅེས་གསུངས་པའི་དོན་ཡང་འདི་ཉིད་ཡིན་ནོ། །མདོར་ན་རྩ་བ་ཤེས་རབ་ཀྱི་མཆོད་བརྗོད་ཀྱི་སྐབས་ཀྱི་སྐྱེ་འགག་ལ་སོགས་པ་བརྒྱད་དང་།  རབ་བྱེད་ཉི་ཤུ་རྩ་བདུན་གྱིས་དཔྱད་
པར་བྱ་བའི་རྐྱེན་ནས་ལྟ་བའི་བར་ཉི་ཤུ་རྩ་བདུན་དང་།  དེས་མཚོན་ནས་ཀུན་རྫོབ་ཐ་སྙད་ཀྱི་རྣམ་གཞག་ཐམས་ཅད་སྤྲོས་པ་ཡིན་པས་དེ་དག་སངས་རྒྱས་ཀྱི་སར་ཆོས་ཀྱི་དབྱིངས་སུ་རོ་གཅིག་པར་ཡེ་ཤེས་སྐད་གཅིག་མ་གཅིག་གིས་མངོན་དུ་གྱུར་པའི་ཚེ་
སྤྲོས་པ་དེ་དག་མི་སྣང་ཡང་དེ་དག་རྟོགས་ཞེས་པའི་ཐ་སྙད་ནི་མི་འགལ་ཏེ་སྐྱེ་འགག་མེད་པ་ལ་སོགས་པའི་ཆོས་དབྱིངས་མངོན་དུ་གྱུར་པས་སྐྱེ་འགག་ལ་སོགས་པའི་ཆོས་ཅན་ལ་སྒྲོ་འདོགས་ཆོད་ནས་གདུལ་བྱ་ལ་ཇི་ལྟ་བ་བཞིན་སྟོན་ནུས་པ་ཙམ་ལ་རྟོགས་
པའི་ཐ་སྙད་མཛད་པའི་ཕྱིར་རོ། །དཔེར་ན་ཐེག་ཆེན་གྱི་མཐོང་ལམ་སྤྲོས་པ་སོ་གཉིས་དང་བྲལ་བའི་ཆོས་དབྱིངས་མངོན་དུ་གྱུར་པས་མི་རྟག་ལ་སོགས་བཅུ་དྲུག་མི་སྣང་ཡང་རྗེས་ཐོབ་ཏུ་དེ་ལ་སྒྲོ་འདོགས་ཆོད་པའི་ངེས་ཤེས་འདྲེན་པས་དེ་རྟོགས་པར་བཞག་

པ་བཞིན་ནོ། །གཉིས་པ་ལ་གསུམ་སྟེ།  རྟེན་སྐུ་བཤད་པ།  བརྟེན་པ་ཡེ་ཤེས་བཤད་པ།  མཛད་པ་ཕྲིན་ལས་བཤད་པའོ། །དང་པོ་ནི།  འཇམ་དཔལ་གྱི་རང་གི་ལྟ་བའི་འདོད་པ་མདོར་བསྟན་པའི་མདོ་ལས།  སྐུ་གཅིག་ནས་ལྔའི་བར་
གྱི་རྣམ་གཞག་བཤད་པ་ཡོད་ཀྱང་།  བྱམས་མགོན་དང་ཀླུ་སྒྲུབ་ཀྱི་གཞུང་ལས།  སྐུ་གཉིས་ཀྱི་རྣམ་གཞག་དང་།  སྐུ་གསུམ་གྱི་རྣམ་གཞག་གསུངས་པ་ལས།  དང་པོ་ནི་རྒྱུད་བླར།  རང་དོན་གཞན་དོན་དོན་དམ་སྐུ་དང་ནི། །དེ་ལ་
བརྟེན་པ་ཀུན་རྫོབ་སྐུ་ཉིད་དེ། །བྲལ་དང་རྣམ་པར་སྨིན་པའི་འབྲས་བུ་ནི། །ཡོན་ཏན་དབྱེ་བ་དྲུག་ཅུ་བཞི་འདི་དག །ཅེས་དང་།  རིགས་པ་དྲུག་ཅུ་པ་ལས།  དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་བསགས་ཤིང་། །
བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་ནི་ཐོབ་པར་ཤོག །ཞེས་དང་།  རིན་ཆེན་ཕྲེང་བ་ལས།  སངས་རྒྱས་རྣམས་ཀྱི་གཟུགས་ཀྱི་སྐུ། །བསོད་ནམས་ཚོགས་ལས་འཁྲུངས་པ་སྟེ། །དེ་བཞིན་ཆོས་ཀྱི་སྐུ་དག་ནི། །
རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་པ་རྣམས་ཀྱིས་སྟོན་ཏོ། །དེ་ལ་གཟུགས་སྐུ་གཞན་དོན་ཀུན་རྫོབ་པའི་སྐུ་ཡིན་པར་གསུངས་པ་ནི།  འཇིག་རྟེན་མཐུན་འཇུག་ལྟར་ན།  གདུལ་བྱའི་རྣམ་རིག་ལ།  ལོངས་སྐུ་དང་སྤྲུལ་སྐུར་དངོས་
སུ་སྣང་བ་ཉིད་ཡིན་ལ་ཐ་སྙད་དཔྱོད་པའི་རིགས་པ་ལྟར་ན།  སངས་རྒྱས་རང་སྣང་གི་སྐུ་གཉིས་ཏེ།  རྒྱུད་བླར།  རང་བཞིན་གནས་རིགས་ཆོས་སྐུའི་རྒྱུ་དང་།  རྒྱས་འགྱུར་གྱི་རིགས་གཟུགས་སྐུའི་རྒྱུར་གསུངས་ཤིང་།  ཀླུ་སྒྲུབ་ཀྱི་གཞུང་ལས་

ཚོགས་གཉིས་པོ་སྐུ་གཉིས་ཀྱི་རྒྱུར་གསུངས་པའི་དོན།  སངས་རྒྱས་རང་གི་སྔོན་གྱི་རིགས་གཉིས་དང་།  ཚོགས་གཉིས་ལ་འཇོག་དགོས་ལ།  དེ་ནི་གདུལ་བྱའི་རྣམ་རིག་གི་རྒྱུར་མི་རུང་བའི་ཕྱིར་རོ། །གཉིས་པ་
སྐུ་གསུམ་གྱི་རྣམ་གཞག་ནི།  རྒྱུད་བླར།  དེ་དབྱེ་ཟབ་དང་རྒྱ་ཆེ་དང་། །བདག་ཉིད་ཆེན་པོའི་ཡོན་ཏན་གྱི། །ཞེས་དང་།  རིགས་འདི་གཉིས་ལས་སངས་རྒྱས་ཀྱི། །སྐུ་གསུམ་ཐོབ་པར་འདོད་པ་ཡིན། །དང་པོས་སྐུ་ནི་དང་པོ་སྟེ། །གཉིས་
པ་ཡི་ནི་ཕྱི་མ་གཉིས། །ཞེས་དང་།  ཀླུ་སྒྲུབ་ཀྱིས་སྐུ་གསུམ་ལ་བསྟོད་པ་ལས།  གཅིག་མིན་དུ་མ་མ་ཡིན་བདག་དང་གཞན་ལ་ཕན་པ་ཕུན་སུམ་ཚོགས་ཆེན་གཞིར་གྱུར་པ། །དངོས་མིན་དངོས་པོ་མེད་པ་མ་ཡིན་མཁའ་ལྟར་རོ་གཅིག་རྟོགས་
པར་དཀའ་བའི་རང་བཞིན་ཅན། །གོས་པ་མེད་ཅིང་མི་འགྱུར་ཞི་ལ་མི་མཉམ་པ་ལ་ཁྱབ་པ་ཅན་དེ་སྤྲོས་མེད་པ། །སོ་སོ་རང་རིག་རྒྱལ་བ་རྣམས་ཀྱི་ཆོས་སྐུ་དཔེ་མེད་གང་ཡིན་དེ་ལ་བདག་ཕྱག་འཚལ། །རང་གི་འབྱོར་པ་འཇིག་རྟེན་ལས་འདས་བསམ་
གྱིས་མི་ཁྱབ་ལེགས་སྤྱད་བརྒྱ་ཡི་འབྲས་བུ་ནི། །བློ་ཅན་རྣམས་ཀྱི་དགའ་བ་བསྐྱེད་ཕྱིར་འཁོར་གྱི་ནང་དུ་སྣ་ཚོགས་རྒྱས་པར་སྟོན་མཛད་ཅིང་། །རྟག་ཏུ་དམ་པའི་ཆོས་ཀྱི་སྒྲ་སྐད་རྒྱ་ཆེན་འཇིག་རྟེན་ཀུན་དུ་འཕྲོ་བར་མཛད་པ་པོ། །སངས་རྒྱས་
ལོངས་སྤྱོད་རྫོགས་སྐུ་ཆོས་ཀྱི་རྒྱལ་སྲིད་གནས་པ་གང་ཡིན་དེ་ལ་ཕྱག་འཚལ་ལོ། །སེམས་ཅན་རྣམས་ནི་སྨིན་པར་མཛད་ཕྱིར་ལ་ལ་དག་ཏུ་མེ་འབར་བཞིན་དུ་གང་སྣང་ཞིང་། །ལ་ལར་ཡང་ནི་རྫོགས་པར་བྱང་ཆུབ་ཆོས་ཀྱི་འཁོར་ལོར་རབ་ཏུ་ཞི་བ་གང་སྣང་

ལ། །སྣ་ཚོགས་ཐབས་ཚུལ་རྣམས་ཀྱིས་རྣམ་པ་དུ་མར་འཇུག་ཅིང་སྲིད་པ་གསུམ་གྱི་འཇིགས་སེལ་བ། །ཕྱོགས་བཅུར་ཆུབ་མཛད་ཐུབ་པ་རྣམས་ཀྱི་སྤྲུལ་སྐུ་དོན་ཆེན་གང་ཡིན་དེ་ལ་ཕྱག་འཚལ་ལོ། །སེམས་ཅན་དོན་གཅིག་རྒྱུན་དུ་མཛད་
ཅིང་བསོད་ནམས་ཡེ་ཤེས་ཆེན་པོ་དཔག་མེད་ལས་བྱུང་བའི། །བདེ་བར་གཤེགས་པ་རྣམས་ཀྱི་སྐུ་གསུམ་ཡིད་དང་ཚིག་གི་ལམ་ལས་རབ་ཏུ་འདས་པ་ལ། །བདག་གིས་དད་པས་ཕྱག་བྱས་དགེ་བ་བྱང་ཆུབ་ས་བོན་བསགས་པར་གྱུར་པ་གང་ཡིན་
དེས། །སྐུ་གསུམ་ཐོབ་ནས་འགྲོ་བ་མ་ལུས་པ་རྣམས་བྱང་ཆུབ་ལམ་ལ་ངེས་པར་འཛུད་པར་ཤོག །ཅེས་གསུངས་པ་ལྟར་རོ། །འཇུག་པར།  ཆོས་སྐུ་དང་།  ལོངས་སྐུ་དང་།  དེའི་རྒྱུ་མཐུན་གྱི་སྐུ་ཞེས་པའི་ཐ་སྙད་མཛད་ནས།  དང་
པོ་ནི།  སྔར་བཤད་པའི་དབྱིངས་དང་ཡེ་ཤེས་དབྱེར་མེད་པ་ཉིད་དོ། །གཉིས་པ་ནི།  དེ་ཉིད་མངོན་སུམ་དུ་མཛད་པའི་སྐུ་འོག་མིན་གྱི་གནས་ན་བཞུགས་པའི་མཚན་དང་དཔེ་བྱད་ཀྱིས་སྤྲས་པའོ། །གསུམ་པ་ནི།  རང་ཉིད་ཀྱི་སྐུ་གཅིག་
གམ་བ་སྤུའི་ཁུང་བུ་གཅིག་ལའང་རང་གཞན་གྱི་དུས་གསུམ་གྱི་སྤྱོད་པ་དང་འཁོར་འདས་ཀྱི་སྣང་བ་མ་ལུས་པ་སྟོན་པ་སྟེ།  འདི་ལ་སྤྲུལ་པའི་སྐུ་ཞེས་པའི་ཐ་སྙད་ནི་མི་མཛད་པར་སྣང་ངོ་། །འདི་དག་ལ་སྐུ་གསུམ་ཞེས་པའི་ཐ་སྙད་མཛད་པ་ཡང་། 
དག་པ་འདི་ནི་བཞེད་པ་འཇུག་པ་ཡིས། །ཞེས་པའི་སྔ་འགྲེལ་དུ།  སྐུ་གསུམ་རྫོགས་པར་བརྗོད་ནས་རྣམ་པར་རྟོག་པ་མི་མངའ་བར་ཟིན་ཀྱང་བཞེད་པ་ལ་མངའ་བསྒྱུར་བ་ཉིད་ཕུན་སུམ་ཚོགས་པར་བསྟན་པའི་ཕྱིར་བཤད་པ།  ཞེས་པས་

འགྲུབ་བོ། །འོ་ན་སྤྲུལ་སྐུའི་ཐ་སྙད་གཏན་མི་བཞེད་དམ་སྙམ་ན།  དེ་ལྟ་བུའི་སྐུ་གསུམ་བརྙེས་ཟིན་ནས་གདུལ་བྱ་གང་ན་ཡོད་པའི་གནས་དེ་དང་དེར་མཛད་པ་བཅུ་གཉིས་ལ་སོགས་པའི་གང་ལ་ཅི་འདུལ་སྟོན་པ་
ཉིད་སྤྲུལ་སྐུར་བཞེད་དེ།  སླར་ཡང་མི་གཡོའི་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས། །ཞེས་དང་།  དེའི་འགྲེལ་པར།  བཅོམ་ལྡན་འདས་ནི་ཁམས་གསུམ་ལས་འདས་སུ་ཟིན་ཀྱང་སྤྲུལ་པའི་སྐུ་རྣམས་ཀྱིས་ཡབ་དང་
ཡུམ་དང་སྲས་ལ་སོགས་པ་དང་འབྲེལ་པར་སྟོན་ཅིང་འཇིག་རྟེན་དང་རྗེས་སུ་མཐུན་ཏེ།  ཞེས་གསུངས་སོ། །གཉིས་པ་བརྟེན་པ་ཡེ་ཤེས་ནི།  རྗེ་བཙུན་རྩེ་མོས།  ཕ་རོལ་ཏུ་ཕྱིན་པའི་ཐེག་པར་སྐུ་གསུམ་དང་ཡེ་ཤེས་བཞི་ལས་མ་བཤད་ལ། 
སྐུ་བཞི་དང་ཡེ་ཤེས་ལྔ་ནི་རྡོ་རྗེ་ཐེག་པའི་ཁྱད་ཆོས་ཡིན་པར་གསུངས་པས།  འདིར་ཡང་ཡེ་ཤེས་ནི་བཞི་སྟེ།  མེ་ལོང་ལྟ་བུའི་ཡེ་ཤེས་དང་།  མཉམ་པ་ཉིད་ཀྱི་ཡེ་ཤེས་དང་།  སོ་སོར་རྟོག་པའི་ཡེ་ཤེས་དང་།  བྱ་བ་གྲུབ་པའི་ཡེ་ཤེས་སོ། །
དང་པོ་ལ།  རྒྱུ་དང་ངོ་བོ་གཉིས་ལས།  རྒྱུ་ལ་ངོ་བོའི་རྒྱུ་དང་གནས་གྱུར་གྱི་རྒྱུ་གཉིས།  དང་པོ་ནི།  ཐོས་བསམ་གྱི་ཤེས་རབ་སྟེ།  མདོ་སྡེ་རྒྱན་ལས།  འཛིན་པའི་ཕྱིར་དང་ཞེས་སོ། །གཉིས་པ་ནི།  ཀུན་གཞི་སྟེ།  སངས་
རྒྱས་ཀྱི་ས་ལས།  ཀུན་གཞིའི་རྣམ་ཤེས་གང་ཡིན་པ། །དེ་ནི་མེ་ལོང་ཡེ་ཤེས་གྱུར། །ཞེས་སོ། །གཉིས་པ་ངོ་བོ་ནི།  གཡོ་བྱེད་གཟུང་འཛིན་གཉིས་དང་བྲལ་བའི་ཆ་ནས་འཇོག་པའོ། །མཉམ་ཉིད་ཡེ་ཤེས་ལའང་གཉིས་ལས།  རྒྱུ་ལ་ངོ་

བོའི་རྒྱུ་ནི།  སེམས་ཅན་ཐམས་ཅད་ལ་སེམས་མཉམ་པ་ཉིད་བསྒོམ་པ་ལས་བྱུང་བ་ཡིན་ཏེ་སེམས་མཉམ་ཕྱིར་ཞེས་སོ། །གནས་གྱུར་གྱི་རྒྱུ་ནི་ཉོན་མོངས་པ་ཅན་གྱི་ཡིད་དོ། །ངོ་བོའི་ཁྱད་པར་ནི་འཁོར་འདས་ཀྱི་མཐའ་ལ་མི་གནས་པའི་ཆ་ནས་འཇོག་
པའོ། །སོ་སོར་རྟོག་པའི་ཡེ་ཤེས་ལ་གཉིས་ལས།  རྒྱུ་ལ་ངོ་བོའི་རྒྱུ་ནི་གཞན་ལ་ཆོས་བསྟན་པ་ལས་བྱུང་བ་ཡིན་ཏེ།  ཡང་དག་ཆོས་རབ་སྟོན་ཕྱིར་དང་། །ཞེས་སོ། །གནས་གྱུར་གྱི་རྒྱུ་ནི་ཡིད་ཀྱི་རྣམ་པར་ཤེས་པའོ། །ངོ་བོའི་ཁྱད་པར་ནི་
ཆོས་ཅན་ཇི་སྙེད་པ་མཁྱེན་པའི་ཆ་ནས་འཇོག་པའོ། །བྱ་བ་གྲུབ་པའི་ཡེ་ཤེས་ལ་གཉིས་ལས།  རྒྱུ་ལ་ངོ་བོའི་རྒྱུ་ནི་གཞན་གྱི་བྱ་བ་སྒྲུབ་པ་ལ་བརྟེན་ནས་བྱུང་བ་ཡིན་ཏེ།  བྱ་བ་སྒྲུབ་པ་ཉིད་ཀྱི་ཕྱིར། །ཞེས་སོ། །གནས་གྱུར་གྱི་རྒྱུ་ནི་སྒོ་ལྔའི་རྣམ་པར་
ཤེས་པའོ། །ངོ་བོའི་ཁྱད་པར་ནི་སེམས་ཅན་གྱི་ཁམས་དང་།  བག་ལ་ཉལ་མཁྱེན་པའི་སྒོ་ནས་འཇོག་པའོ། །དེ་ལྟར་ཡེ་ཤེས་བཞི་པོ་དེ་དག་སྤྲོས་པ་དང་བྲལ་བའི་སངས་རྒྱས་ཀྱི་ཡེ་ཤེས་གཅིག་ཉིད་ལ་རྒྱུ་དང་ཡོན་ཏན་གྱི་ལྡོག་པ་གཞན་སྣང་གི་བློས་
རྣམ་པར་གཞག་པ་ཙམ་ཞིག་ནི་འགལ་བ་མེད་ལ།  རང་སྣང་ལ་ནི་མི་འདྲ་བའི་དབྱེ་བ་མེད་དོ། །དེ་བཞིན་དུ་འཇུག་པར།  ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། །དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། །རོ་
མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །ཞེས་པའི་ལྡོག་པ་ནས་ཇི་ལྟ་བ་མཁྱེན་པའི་ཡེ་ཤེས་དང་།  མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཅེས་པའི་ཡོན་ཏན་གྱི་ལྡོག་པ་ནས་ཇི་སྙེད་པ་མཁྱེན་པའི་ཡེ་

ཤེས་སུ་བཞག་སྟེ།  དེ་གཉིས་ཐ་དད་དུ་སྣང་བ་གཞན་སྣང་དང་།  རང་སྣང་ལ་དབྱེ་བ་མེད་པའི་ཚུལ་ནི་སྔ་མ་ལྟར་རོ། །གསུམ་པ་མཛད་པ་ཕྲིན་ལས་ལ་བཞི་སྟེ།  དབྱེ་བ་དང་།  རྣམ་པར་རྟོག་པ་མི་མངའ་བའི་ཚུལ་དང་། 
དེས་ལྷུན་གྱིས་གྲུབ་པར་བཞག་པའི་ཚུལ་དང་།  རྒྱུན་མི་འཆད་པའི་ཚུལ་ལོ། །དང་པོ་ལ་གཉིས་ཏེ།  ས་མཚམས་ཀྱི་སྒོ་ནས་དབྱེ་བ།  རྣམ་པའི་སྒོ་ནས་དབྱེ་བའོ། །དང་པོ་ནི།  མངོན་རྟོགས་རྒྱན་ལས།  གདུལ་བྱ་ལམ་གྱི་རྟེན་ལ་འགོད་པ་
ནས་ལམ་གྱི་འབྲས་བུ་ལ་འགོད་པའི་བར་ཉི་ཤུ་རྩ་བདུན་གསུངས་སོ། །གཉིས་པ་ནི་མདོ་དག་ལས་གསུངས་པའི་ཚུལ་བསྡུ་ན།  སྣ་ཚོགས་པ་དང་།  ཁྱབ་བྱེད་པ་དང་།  ལྷུན་གྱིས་གྲུབ་པ་དང་།  གཅིག་ཏུ་ཕན་པ་དང་།  དུས་ལས་མི་འདའ་
བ་དང་།  བར་མི་འཆད་པ་དང་།  རྒྱུན་མི་འཆད་པ་དང་།  འདྲེས་པ་ལས་སོ་ཞེས་གསུངས་པ་རྣམས་སོ། །གཉིས་པ་ནི།  དེ་ལྟར་གདུལ་བྱ་གང་དང་གང་གིས་གདུལ་བ་ལ་ཇི་ལྟར་འཚམས་པ་ལྟར་དེ་དང་དེའི་རྣམ་པ་སྣ་ཚོགས་སྟོན་ཡང་འདི་
བྱའོ་སྙམ་པའི་རྣམ་པར་རྟོག་པ་མི་མངའ་བ་སྟེ།  སྤྱོད་འཇུག་ལས།  ཡིད་བཞིན་ནོར་བུ་དཔག་བསམ་ཤིང་། །ཇི་ལྟར་རེ་བ་ཡོངས་སྐོང་བ། །དེ་བཞིན་གདུལ་བྱར་སྨོན་ལམ་གྱི། །དབང་གིས་རྒྱལ་བའི་སྐུར་སྣང་ངོ་། །དཔེར་ན་ནམ་མཁའ་ལྡིང་གི་ནི། །
མཆོད་སྡོང་བསྒྲུབས་ནས་འདས་གྱུར་པ། །དེ་འདས་ཡུན་རིང་ལོན་ཡང་དེ། །དུག་ལ་སོགས་པ་ཞི་བྱེད་ལྟར། །བྱང་ཆུབ་སྤྱོད་པའི་རྗེས་མཐུན་པར། །རྒྱལ་བའི་མཆོད་སྡོང་བསྒྲུབས་པ་ཡང་། །བྱང་ཆུབ་སེམས་དཔའ་མྱ་ངན་ལས། །འདས་ཀྱང་

དོན་རྣམས་ཐམས་ཅད་མཛད། །ཅེས་དང་།  འཇུག་པ་ལས།  ཇི་ལྟར་རྫ་མཁན་སྟོབས་ཆེན་ལྡན་པས་འདིར། །ཡུན་རིང་ཆེས་འབད་པས་བསྐོར་འཁོར་ལོ་ནི། །དེའི་རྩོལ་ད་ལྟ་སྐྱེས་པ་མེད་བཞིན་དུའང་། །འཁོར་ཞིང་བུམ་པ་ལ་སོགས་རྒྱུར་
མཐོང་ལྟར། །དེ་བཞིན་ད་ལྟ་སྐྱེས་རྩོལ་མེད་བཞིན་དུ། །ཆོས་ཀྱི་བདག་ཅན་སྐུ་ཉིད་ལ་བཞུགས་དེའི། །འཇུག་པ་སྐྱེ་བོའི་དགེ་དང་སྨོན་ལམ་གྱི། །ཁྱད་པར་གྱིས་འཕངས་ལས་ཆེས་བསམ་མི་ཁྱབ། །ཅེས་གསུངས་པ་ལྟར་རོ། །གསུམ་པ་
ནི།  རྣམ་པར་རྟོག་པ་མི་མངའ་བར་ཕྲིན་ལས་སྣ་ཚོགས་འབྱུང་བས་ལྷུན་གྱིས་གྲུབ་པ་ཉིད་ཀྱི་དཔེ་ནི།  རྒྱུད་བླར།  བརྒྱ་བྱིན་རྔ་སྤྲིན་ཚངས་པ་དང་། །ཉི་མ་ནོར་བུ་རིན་ཆེན་བཞིན། །དེ་བཞིན་གཤེགས་པ་སྒྲ་བརྙན་བཞིན། །ནམ་མཁའ་དང་ནི་ས་
བཞིན་ནོ། །ཞེས་དཔེ་དགུའི་སྒོ་ནས་བསྟན་ཏོ། །བཞི་པ་ནི།  རྒྱུད་བླ་མ་ལས།  རྒྱུད་མཐའ་ཡས་དང་སེམས་ཅན་ཟད་མེད་དང་། །བརྩེ་དང་འཕྲུལ་དང་མཁྱེན་དང་ཕུན་ཚོགས་ལྡན། །ཆོས་ཀྱི་དབང་ཕྱུག་འཆི་བའི་བདུད་བཅོམ་དང་། །ངོ་བོ་
མེད་ཕྱིར་འཇིག་རྟེན་མགོན་པོ་རྟག །ཅེས་གཟུགས་སྐུ་རྟག་པའི་རྒྱུ་བདུན་དང་།  ཆོས་སྐུ་རྟག་པའི་རྒྱུ་གསུམ་བཤད་དོ། །དེས་ན་བཅོམ་ལྡན་འདས་ནི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མས་བསྐྲུན་ནས།  སྙིང་རྗེའི་མ་མ་ལ་གཏད་པས།  འཇིག་
རྟེན་མཐའ་དག་སངས་རྒྱས་ཉིད་དུ་འགྱུར་བ་མ་ཡིན་པ་དང་།  ཇི་སྲིད་ནམ་མཁའ་འཇིག་པར་མི་འགྱུར་བ་དེ་སྲིད་ཀྱི་བར་དུ་ཕྲིན་ལས་རྒྱུན་མི་འཆད་པ་ཡིན་ཏེ།  འཇུག་པ་ལས།  རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། །

འགྲོ་བ་མིན་ཞིང་ནམ་མཁའ་རྣམ་འཇིག་འགྱུར་མིན་དེ་སྲིད་དུ། །ཤེས་རབ་ཡུམ་གྱིས་བསྐྱེད་པ་ཁྱོད་ལ་ཐུགས་བརྩེ་མ་མ་ཡིས། །ཚུལ་ལུགས་བྱེད་པས་རབ་ཏུ་ཞི་བར་འགྱུར་བ་གང་ལ་མངའ། །ཞེས་གསུངས་པས་སོ། །
དེ་ལྟར་ན་རྫོགས་པའི་སངས་རྒྱས་ཀྱི་ཕྲིན་ལས་ནི་སྣ་ཚོགས་པ་དང་།  རྒྱུན་མི་འཆད་པ་དང་།  ལྷུན་གྱིས་གྲུབ་པ་འབྱུང་བར་ཤེས་པར་བྱའོ། །ད་ནི་ཁྱད་པར་ཅན་གྱི་དབུ་མ་དེ་ཉིད་ལ་འཇུག་པ་གདམས་པར་བྱ་སྟེ།  དེ་ལྟར་ཤེས་བྱ་སྟོང་པ་ཉིད་ལ།  ལུང་
དང་རིགས་པའི་སྒྲོན་མེས།  སློབ་དཔོན་ཀླུ་སྒྲུབ་ཡབ་སྲས་ཀྱིས་གཞི་ལམ་འབྲས་བུ་ཁྱད་པར་འཕགས་པའི་དབུ་མ་གསལ་བར་བསྡུས་པ་འདི་ནི།  སྐྱེ་བོ་རྟོགས་པ་དང་ལྡན་པ་དག་གིས་དབུ་མའི་ལུགས་དང་སྟོང་པ་ཉིད་ལེགས་པར་རྟོགས་པའང་དོན་ཆེ་བ་
ཉིད་དང་།  ཤིན་ཏུ་རྙེད་པར་དཀའ་བ་ཉིད་དང་།  བར་ཆད་མང་བ་ཉིད་དུ་ཤེས་པར་བྱས་ནས།  བདུད་ཀྱི་ལས་དང་།  བསམ་པ་དང་སྦྱོར་བའི་དྲི་མ་སྤངས་ཏེ།  དགའ་བ་དང་།  དད་པ་དང་།  གུས་པས་མཉན་པ་དང་། 
ཐོས་ནས་ཀྱང་ནམ་ཡང་ཆུད་མི་ཟ་བར་ཚུལ་བཞིན་དུ་བསམ་པས་ངེས་པར་བྱ་བ་དང་།  བྱང་ཆུབ་ཀྱི་སེམས་བསྒོམ་པ་དང་།  གཞན་ལ་བསྟན་པའི་བྱ་བ་ལ་བརྩོན་པར་བྱའོ། །དེ་བས་གང་དག་འདིའི་དོན་ལ་རྟོག་དཔྱོད་མེད་པ་དག་གིས་ཀྱང་གཞུང་འདི་
ཉིད་ལ་སྤྲོ་བས་འབྲི་བ་དང་།  ཀློག་པ་དང་།  མཆོད་པར་བྱ་བ་དང་།  དོན་རྟོགས་པ་ཉིད་དུ་སྨོན་ལམ་གདབ་པར་ཡང་བྱ་སྟེ།  བསོད་ནམས་ཚད་མེད་པ་ཐོབ་པ་དང་།  ནམ་ཞིག་རྟོགས་པར་ངེས་པ་དང་།  དེ་ལ་བརྟེན་ནས་རང་གཞན་གྱི་དོན་ཕུན་

སུམ་ཚོགས་པ་འབྱུང་བའི་རྒྱུ་ཡིན་པའི་ཕྱིར་རོ། །གང་ཞིག་བསྟེན་པས་ཟབ་མོ་དབུ་མའི་གནད། །ཚུལ་བཞིན་དཔྱོད་པའི་སྐལ་པ་བཟང་ཐོབ་པ། །ཡོངས་འཛིན་དམ་པའི་ཚོགས་ཀྱི་ཞབས་པད་མོར། །བཀའ་དྲིན་དྲན་པས་སླར་ཡང་ཕྱག་བགྱིའོ། །
མི་སྡུག་ཆུ་ཡིས་འདོད་ཆགས་དྲི་མ་འཁྲུད་ཀྱང་སྡང་བའི་བྲག་རི་བཤིག་མི་ནུས། །བྱམས་པའི་མེ་ཡིས་ཞེ་སྡང་ཚང་ཚིང་བསྲེག་ཀྱང་ཆགས་པའི་དྲི་མ་འཁྲུད་པ་མིན། །སྟོང་དང་རྟེན་འབྱུང་གཅིག་པར་རྟོགས་པའི་ཡེ་ཤེས་མཚོན་གྱིས་སྐྱེ་བའི་འབྲས་
བུ་ཅན། །ལས་དང་ཉོན་མོངས་ཡལ་འདབ་རྒྱས་པའི་བདག་ལྟའི་ལྗོན་ཤིང་རྩད་ནས་གཅོད་པར་བྱེད། །ཟབ་མོའི་བཅུད་འདི་སྐྱོབ་པ་ཉི་མ་ཡིས། །རྣམ་པར་ཕྱེ་བའི་གསུང་རབ་འདབ་བརྒྱའི་ཚལ། །ལ་ལར་དངོས་བསྟན་ལ་ལར་དྲང་ཕྱིར་
དུ། །ཀུན་རྫོབ་སྤྲོས་པའི་ཚོགས་ཀྱིས་སྟོན་པར་མཛད། །དེ་སླད་དྲང་སྲོང་གསུང་ཀུན་སྟོང་ཉིད་ལ། །གཅིག་ཏུ་འབབ་ཅིང་གཞོལ་བའི་གཏམ་གྱི་ཕུལ། །ཇི་བཞིན་སྨྲ་བ་ཀླུ་སྒྲུབ་སྙིང་པོའོ་ཞེས། །རྣམ་མང་མདོ་སྡེའི་ཚོགས་ལས་རབ་ཏུ་བསྔགས། །
བསྔགས་འོས་དེ་ཡིས་དོན་དམ་ལ་དགོངས་ནས། །རིགས་པའི་ཚོགས་ལས་སྤྲོས་པ་མ་ལུས་བཀག །བསྟོད་ཚོགས་འགའ་ལས་སྐྱོན་ལྔ་སྤང་ཕྱིར་དུ། །ཆོས་དབྱིངས་སྒྲུབ་པའི་ཚུལ་གྱིས་ཡོད་པར་གསུངས། །འདི་དང་རྒྱལ་ཚབ་དམ་པའི་
གཞུང་གཉིས་སུ། །ཇི་ལྟ་མཐོང་ཚེ་སྤྲོས་པ་ཉེར་ཞི་ཞིང་། །ཇི་སྙེད་མཐོང་ཚེ་འགྲོ་ཀུན་སངས་རྒྱས་ཀྱི། །སྙིང་པོ་ཅན་དུ་གཟིགས་པར་གསུངས་པ་མཐུན། །འདི་ལས་གཞན་དུ་སྨྲ་བ་ངན་པ་དག །ཆོས་དབྱིངས་བདེན་པར་ཡོད་ཅེས་སྒྲོགས་

པ་དང་། །ལ་ལ་གཞན་སེལ་གནས་ལུགས་མཐར་ཐུག་ཏུ། །སྨྲ་བ་གཉིས་ཀ་རྟག་ཆད་གཡང་སར་ལྷུང་། །གནས་ལུགས་དཔྱོད་ཚེ་ཡོད་མེད་ཕྱོགས་བཤིག་ནས། །ཐ་སྙད་འཇོག་ཚེ་ཡོད་མེད་ཡིན་མིན་སོགས། །
འཇིག་རྟེན་ལྷན་སྐྱེས་ཇི་ལྟར་ཁས་བླངས་བཞིན། །འཇོག་པ་ལུགས་འདིའི་ཆོས་སུ་ཟླ་བས་བཞེད། །དེ་སོགས་ཟབ་ཅིང་གཏིང་དཔག་དཀའ་བའི་དོན། །མང་དུ་ཐོས་པའི་རྣ་བས་མྱོང་བ་དང་། །བློ་གྲོས་གསལ་བའི་མིག་གིས་མཐོང་བ་བཞིན། །
སྡེབ་ལེགས་མཆུ་སྒྲོས་མཛེས་པའི་ངག་གིས་བཤད། །དེ་ལྟ་ན་ཡང་དུས་ཤུགས་སྙིགས་མ་དང་། །སྙིགས་དུས་མི་རྣམས་བསོད་ནམས་དམན་པའི་མཐུས། །བློ་གྲོས་དམན་པའི་ཚིག་སྒྲོས་ངན་པ་རྣམས། །ཡིད་འོང་མཛེས་པའི་རྒྱན་
དུ་རེ་བ་མཐོང་། །སྐལ་བཟང་སྐྱེ་བོ་རྣམ་མང་ཐོས་པ་ཡིས། །བློ་གྲོས་ལུས་བཟང་མཛེས་པ་འགའ་ཞིག་ནི། །དོན་བཟང་ཚིག་གི་ཕྲེང་བར་སྡེབ་ལེགས་པ། །འདི་འདྲའི་རྒྱན་བཟང་འཆང་བའང་ཡིད་ལ་རེ། །སྔོན་དུས་མཁས་མང་ལེགས་བཤད་
ཉ་བ་ཅན། །ཟབ་དོན་གསལ་བའི་བཞིན་རས་མཛེས་པ་དག །སྐལ་ལྡན་སྐྱེ་བོ་གདུལ་བྱའི་ཚོགས་རྣམས་ལ། །ཇི་བཞིན་སྟོན་པ་ཇི་འདྲར་བདག་གིས་བཤད། །འདི་ལས་རབ་དཀར་དགེ་ཚོགས་ཟླ་དཀར་རྒྱས་པའི་འོད་དཀར་ལྟ་བུ་གང་ཐོབ་དེས། །
བདེ་གཤེགས་གསུང་རབ་ཀུནྡའི་དཔལ་རབ་རྒྱས་པའི་ཚལ་རབ་འགྲོ་བས་མཐོང་གྱུར་ཏེ། །དམ་ཆོས་བསིལ་ཟེར་འཕྲོ་བའི་ཟླ་ཟེར་གཙུག་ནོར་འོད་ཟེར་དང་འདྲེས་བསྟེན་པའི་མཐུས། །སྲིད་ཞིའི་དཔལ་འབྱོར་མ་ལུས་ཀུན་འབྱོར་ཟུང་འཇུག་རྣལ་འབྱོར་སངས་

རྒྱས་ཉིད་ཐོབ་ཤོག །རྒྱལ་བ་ཐམས་ཅད་ཀྱི་ཐུགས་ཀྱི་དགོངས་པ་ཟབ་མོ་དབུ་མའི་དེ་ཁོ་ན་ཉིད་སྤྱིའི་ངག་གིས་སྟོན་པ་ངེས་དོན་རབ་གསལ་ཞེས་བྱ་བ་འདི་ནི་མགོན་པོ་ཀླུ་སྒྲུབ་ཀྱི་གཞུང་ལུགས་ཚོགས་གསུམ་དང་།  དེའི་དགོངས་འགྲེལ་ཐལ་རང་གི་གཞུང་
འགྲེལ་པ་འགྲེལ་བཤད་དང་བཅས་པ་དང་།  འཇིག་རྟེན་མིག་འབྱེད་རྔོག་ལོ་བརྒྱུད་པ་དང་བཅས་པའི་ལེགས་བཤད་འགའ་ཞིག་དང་།  མཐའ་བྲལ་དབུ་མའི་སྲོལ་འཛིན་པ་ཚབ་བརྒྱུད་པ་དང་བཅས་པའི་ལེགས་བཤད་རྣམས་དང་།  གསུང་རབ་རྒྱ་མཚོའི་
དོན་ལ་འཁྲུལ་པའི་དྲི་མ་ཟད་པ་རྗེ་བཙུན་ས་སྐྱ་པ་ཡབ་སྲས་ཀྱིས་ལེགས་པར་བཀྲལ་བའི་ལྟ་བའི་གཞུང་བཟང་རྣམས་ལ་བརྟེན་ནས་མང་དུ་ཐོས་པའི་དགེ་སློང་བསོད་ནམས་སེང་གེས་རྟ་ནག་རིན་ཆེན་རྩེ་ཐུབ་བསྟན་རྣམ་པར་རྒྱལ་བའི་དགོན་པར་སྦྱར་བའི་ཡི་གེ་
པ་ནི་གཞོན་ནུ་བཟང་པོའོ།།  །།༈།  །ཨོཾ་སྭ་སྟི་སིདྡྷཾ།  བསྐལ་པ་གྲངས་མེད་ཚོགས་གཉིས་རབ་བསྒྲུབས་ཤིང་། །སྨོན་ལམ་རྒྱ་མཚོའི་མཐར་སོན་སྙིགས་དུས་ཀྱི། །སྐྱེ་རྒུའི་དཔལ་མགོན་ཤཱཀྱ་སེང་གེ་ཡི། །གསང་གསུམ་ཡོན་ཏན་བསམ་
མི་ཁྱབ་དེར་བསྔགས།  ༡།  རྒྱལ་བ་དེ་ཡིས་སྣ་ཚོགས་གདུལ་བྱའི་ངོར། །ཆོས་སྒོ་དུ་མར་གསུངས་ཀུན་དངོས་བརྒྱུད་ཀྱི། །མི་གནས་བྱང་ཆུབ་ཆེན་པོ་ལ་གཞོལ་ཞེས། །ཆུ་བོ་རྒྱ་མཚོར་འབབ་པའི་དཔེ་ཡིས་བསྟན།  ༢།  གནས་སྐབས་རིགས་ཅན་རྣམ་གསུམ་བཀྲི་བའི་
ཕྱིར། །ཐེག་གསུམ་ལམ་དང་མཐར་ཐུག་ཐེག་གཅིག་གཞུང་། །ཟབ་རྒྱས་མཁའ་དང་གཞལ་མེད་ཁང་བཞིན་དུ། །ཆེན་པོ་བདུན་ལྡན་ཐེག་མཆོག་དབུ་མ་ལ།  ༣།  འཇུག་ཚུལ་ཤིང་རྟའི་སྲོལ་འབྱེད་རྣམ་གཉིས་ལས། །ཟབ་མོ་ལྟ་བའི་ལམ་སྟོན་ཀླུ་སྒྲུབ་ཀྱིས། །ཚོགས་

གསུམ་སེང་གེའི་ང་རོས་དངོས་སྨྲའི་ཝ། །ཕམ་མཛད་བདེན་གཉིས་གཞི་ལམ་འབྲས་བུའི་ཚུལ།  ༤།  ཆོས་ཅན་ཆོས་ཉིད་ཟུང་འཇུག་ལ་དགོངས་ནས། །སྟོང་དང་རྟེན་འབྱུང་དབྱེར་མེད་དབུ་མ་ཆེའི། །སྲོལ་བཏོད་འཕགས་པ་ལྷ་སོགས་སློབ་
ཚོགས་ཀྱིས། །གྲུབ་མཐའི་རྩེར་གྱུར་དེ་ཉིད་རྒྱ་ཆེར་སྤེལ།  ༥།  གཞུང་ལུགས་ཕྱི་མོའི་དབུ་མ་ཀུ་མུད་ཚལ། །ལེགས་བཤད་འདབ་བརྒྱར་གྲོལ་མཛད་ཟླ་བའི་ཞབས། །བཞེད་ཚུལ་ཐལ་འགྱུར་བདུད་རྩིའི་བསིལ་འོད་འབུམ། །ལོ་ཆེན་ཉི་མའི་གཟི་བྱིན་དང་འདྲེས་ནས།  ༦། 
ལྗོངས་འདིའི་སྐལ་བཟང་དཔལ་དུ་ཤར་བའི་མོད། །མཐའ་བཞིའི་སྤྲོས་པའི་རྨོངས་མུན་རབ་བཅོམ་ཞིང་། །གནས་ལུགས་རྟོགས་པའི་འབྲས་བཟང་སྨིན་པ་དང་། །ལྷན་ཅིག་ངེས་ལེགས་མཆོག་གི་འབྱོར་པ་བརྟས།  ༧།  རྒྱུད་དང་སྡེ་སྣོད་གཙོར་གྱུར་ཤེས་བྱའི་གནས། །
འཁྲུལ་བྲལ་ཇི་བཞིན་གཟིགས་པའི་སྤྱན་མངའ་བ། །ས་སྐྱའི་འཇམ་མགོན་རྣམས་དང་ཨེ་ཝཾ་པས། །འཕགས་པ་ཡབ་སྲས་ལུགས་བཟང་རྒྱས་པར་མཛད།  ༨།  དེ་ཚེ་བློ་གསལ་རྒྱུ་སྐར་ཚོགས་འགའ་ཞིག །འཆད་རྩོད་རྩོམ་པའི་རང་འོད་ཆེར་སྤྲོས་ཀྱང་། །ཐུབ་བསྟན་སྙིང་
པོའི་ལེགས་བཤད་མ་རྙེད་ཅིང་། །ལྟ་གྲུབ་རྣམ་དག་ལམ་བཟང་གསལ་མ་གྱུར།  ༩།  ཕུལ་བྱུང་བློ་གྲོས་མིག་དབང་མ་ཐོབ་པས། །དམུས་ལོང་གཟུགས་ལ་དཔྱོད་བཞིན་དབུ་མའི་དོན། །ཡོད་མེད་ཕྱོགས་བཟུང་གསར་བྱུང་གྲུབ་མཐའ་ལ། །ཕལ་ཆེར་མོས་པ་སྙིགས་
མའི་ཆོས་ཉིད་དོ།  ༡༠།  ཐེག་པ་སྣ་ཚོགས་བསྟན་པའི་འཇུག་སྒོ་དུ། །དགོངས་དང་ལྡེམ་དགོངས་ཚུལ་གྱིས་གསུངས་པ་སྟེ། །ངེས་དོན་དབུ་མའི་ཐེག་པ་དུས་གསུམ་གྱི། །རྒྱལ་བ་སྲས་བཅས་གཤེགས་པའི་ལམ་ཆེན་ཡིན།  ༡༡།  དེ་སླད་གཞུང་འདིར་ཐོས་དང་རྟོགས་

བཀའ་ཞིང་། །བདུད་ལས་ཀྱིས་འཚེ་མི་དགེའི་བཤེས་གཉེན་གྱིས། །ལྟ་སྒོམ་ལོག་པར་སྤྱོད་པས་ཡིད་ཅན་རྣམས། །ཕུང་འགྱུར་གསུང་རབ་ཉིད་ལས་གསལ་བར་བཤད།  ༡༢།  དེ་ཕྱིར་རྣམ་དཔྱོད་ལྡན་པས་གྲུབ་པའི་མཐའ། །ཡང་དག་ལ་འཇུག་མཁས་པའི་
གཞུང་ལུགས་བསྟེན། །དད་གུས་བརྩོན་འགྲུས་རྣམ་གསུམ་ཤེས་རབ་ཀྱིས། །རྣམ་དག་ལྟ་བར་རྟོགས་པའི་ཐབས་ལ་འབད།  ༡༣།  སྡུག་བསྔལ་ཕྲག་བརྒྱའི་རྩ་བ་བདེན་འཛིན་ཚལ། །དམིགས་བྲལ་ལྟ་བའི་ཞུགས་ཀྱིས་རབ་བསྲེགས་པས། །ཐབས་ཤེས་
ཟུང་འཇུག་ལམ་མཆོག་དབུ་མ་ནི། །མཐོང་འགྱུར་ཐབས་གཞན་རྒྱལ་བས་གསུངས་པ་མེད།  ༡༤།  བརྗོད་བྱ་དོན་གྱི་དབུ་མ་གཞི་ལམ་འབྲས། །མཁའ་དང་ཤིང་རྟ་ནོར་བུ་རིན་ཆེན་བཞིན། །བདེན་གཉིས་ཚོགས་ཟུང་སྐུ་དང་ཡེ་ཤེས་རྣམས། །ཀུན་ལ་ཁྱབ་
ཅིང་བདེན་བརྫུན་རང་བཞིན་མེད།  ༡༥།  འཁོར་འདས་གོ་འབྱེད་སྲིད་ཞིར་མི་ལྷུང་བརྟན། །མྱ་ངན་ཚོགས་བྲལ་བདེ་ཞིང་འབྲས་ཐོབ་མྱུར། །འབྱུང་བ་དཀོན་ལ་ཕན་ཆེ་བླང་དོར་སོགས། །རྣམ་རྟོག་མི་མངའ་ཕྲིན་ལས་ལྷུན་གྱིས་གྲུབ།  ༡༦།  རྗོད་བྱེད་དབུ་མ་
བཀའ་དང་བསྟན་བཅོས་གཉིས། །ཤེར་ཕྱིན་འབུམ་པ་ལ་སོགས་དང་པོ་སྟེ། །རྩ་བ་ཤེས་རབ་ལ་སོགས་ཕྱི་མ་ཡིན། །དེ་དག་དགོངས་པ་འགྲེལ་བྱེད་རྣམ་མང་ཡང་།  ༡༧།  མཐའ་བྲལ་དབུ་མའི་ཆོས་ཉིད་ཀུན་གསལ་ངོས། །ནོར་འཁྲུལ་མུན་པ་
རིང་སྤངས་ལེགས་བཤད་ཀྱི། །སྣང་བ་འབུམ་འབྱེད་བསྟན་པའི་ཉི་མ་ནི། །ཀུན་མཁྱེན་གོ་རམ་ཆེན་པོ་ཞེས་སུ་གྲགས།  ༡༨།  རྒྱལ་བའི་ཕྲིན་ལས་ཡུལ་དུས་གདུལ་བྱ་ལ། །དགོངས་ནས་གང་འདུལ་སྤྲུལ་པའི་ཟློས་གར་གྱིས། །ལོག་ལམ་

འཕྱན་པའི་འགྲོ་རྣམས་དྲང་བ་དང་། །ངེས་དོན་ལུང་གི་དགོངས་པ་འགྲེལ་བའི་ཕྱིར།  ༡༩།  བསོད༷་ནམ༷ས་ཡེ་ཤེས་ལུས་སྟོབས་ཆེར་རྒྱས་ཤིང་། །བདེ་གཤེགས་གསུང་རབ་སེ༷ང་གེ༷འི་ང་རོ་ཡིས། །ཐུབ་བསྟན་
གངས་རི་སྐྱོང་ཞིང་རྒོལ་ངན་གྱི། །གཉིས་འཐུང་དྲེགས་པའི་ཀླད་འགེམས་དེ་ཉིད་ཀྱིས།  ༢༠།  ཡིད་ཆེས་ལུང་དང་དམ་པའི་མན་ངག་དང་། །དངོས་སྟོབས་རིགས་པའི་རྣམ་དཔྱོད་ཀྱིས་བཀྲལ་བའི། །ཁྱད་པར་བཞི་ལྡན་ངེ༷ས་གསང་
དབུ་མའི་དོ༷ན། །རབ༷་གསལ༷་ཡིད་བཞིན་ནོར་མཚུངས་གཞུང་བཟང་འདིར།  ༢༡།  གཟུར་གནས་བློ་ལྡན་སྐྱེ་བོས་རྟོགས་པ་དང་། །ལྟ་གྲུབ་དག་དང་མ་དག་འབྱེད་པའི་ཕྱིར། །བཤད་སྒྲུབ་བསྟན་པའི་རྒྱལ་མཚན་རྩེ་མོ་རུ། །ངོ་མཚར་ཡི་
གེའི་གཟུགས་ཀྱི་ཆོ་གས་བཀོད།  ༢༢།  ཉི་ཟླའི་གཟི་བརྗིད་ནོར་བུའི་བྱིན་མཐུ་དང་། །རིག་སྔགས་གྲུབ་དང་སྨན་གྱི་ནུས་པ་ལྟར། །བསྟན་བཅོས་མཆོག་འདིར་སྤར་དུ་ལེགས་སྒྲུབས་པའི། །རྣམ་དཀར་གང་མཆིས་ཡོངས་སུ་བསྔོས་པའི་
མཐུས།  ༢༣།  བསླབ་གསུམ་ནོར་ལྡན་དགེ་འདུན་སྡེ་འཕེལ་ཞིང་། །ཐུབ་བསྟན་དྲི་མེད་ཕྱོགས་བརྒྱར་དར་བ་དང་། །རྨད་བྱུང་འཁོར་ལོ་གསུམ་གྱི་ཕྲིན་ལས་ཀྱིས། །ལུང་རྟོགས་བསྟན་པ་སྲིད་མཐར་སྤེལ་གྱུར་ཅིག༢༤།  ཆོས་ཀྱི་དབྱིངས་
གཤེགས་བླ་མ་དམ་པའི་ཚོགས། །ས་ལམ་མྱུར་བགྲོད་ཟག་མེད་ཐུགས་དགོངས་རྫོགས། །ཕ་མས་ཐོག་དྲངས་དམིགས་ཡུལ་འབྲེལ་ཐོགས་རྣམས། །དོན་གཉིས་མཐར་ཕྱིན་སངས་རྒྱས་ཐོབ་གྱུར་ཅིག༢༥།  བསྟན་དང་འགྲོ་ལ་འཚེ་བའི་

ཡིད་སྲུབས་དཔུང་། །དགེ་བའི་སྣང་བྲལ་སྐྱེས་ངན་འབྱུང་པོའི་བྱ། །ཆོས་མིན་ལོགས་པའི་མུན་ཁྲོད་གནས་བཅས་ཀུན། །ལེགས་བྱས་ཉིན་མོའི་སྣང་བར་མཐོང་གྱུར་ཅིག༢༦།  ལྷར་བཅས་འགྲོ་རྣམས་རང་རང་ལས་མཐུན་པའི། །
ལམ་སྟེགས་ལམ་དངོས་འགོད་སོགས་ཕྲིན་ལས་ཀྱིས། །ངན་སོང་འཁོར་བའི་ལས་ལམ་རྒྱུན་བཅད་ནས། །གཏན་བདེ་ཐར་པའི་དཔལ་ལ་འགོད་གྱུར་ཅིག༢༧།  ཡང་དག་རྒྱུད་སྦྱངས་ཐེག་ཆེན་རིགས་ཅན་གྱིས། །ཟབ་མོའི་
ལྟ་བས་དོན་དམ་གནས་ལུགས་རྟོགས། །རྒྱ་ཆེན་སྤྱོད་པས་རྫོགས་སྨིན་སྦྱོང་མཐར་ཕྱིན། །ཞིང་ཁམས་རྒྱ་མཚོའི་སྒྲོན་མེ་ཉིད་གྱུར་ཅིག༢༨།  ཕན་བདེའི་འབྱུང་གནས་མཆོག་གསུམ་ཉི་ཟླའི་ཕུང་པོ་སྲིད་མཁར་རྟག་བརྟན་པས། །
བསྐལ་ངན་རྒུད་པའི་སྨག་ཞི་འགྲོ་ཀུན་དགེ་བཅུའི་ཆོས་ལམ་རབ་ཞུགས་ཤིང་། །སྡེ་བཞིའི་འབྲས་སྨིན་ཕྱོགས་དུས་ཀུན་དུ་རྫོགས་ལྡན་གསར་བའི་དགེ་མཚན་གྱིས། །མཛེས་ཤིང་བཀྲ་ཤིས་དམ་པའི་སྣང་བ་དཀར་པོས་འཇིག་
རྟེན་ཁྱབ་གྱུར་ཅིག༢༩།  ཅེས་ཐུབ་པའི་བསྟན་པ་ལ་སྟོན་པ་གཉིས་པའི་ཕྲིན་ལས་ཅན་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེའི་ཞལ་སྔ་ནས་མཛད་པའི་གསུང་རབ་ཟབ་མོ་ལྟ་བའི་རྣམ་གཞག་གསལ་བར་སྟོན་པ་འདི་ཉིད་བློ་

གསལ་རྣམས་ཀྱིས་ཐོས་བསམ་བྱེད་པའི་གཞི་དང་།  རང་གཞན་གྱི་རྒྱུད་ལ་ལྟ་བ་རྣམ་པར་དག་པ་བདེ་བླག་ཏུ་སྐྱེ་བའི་ཕྱིར།  ལྷག་བསམ་དགེ་བའི་བློ་ཅན་སྤར་གཉེར་ངག་དབང་
འཇིགས་མེད་ཀྱིས་མཐུན་རྐྱེན་བགྱིས་ཏེ་རབ་ཚེས་ས་སྤྲེལ་ལོར།  གྲུབ་དབང་ཐང་སྟོང་རྒྱལ་པོའི་གདན་ས་སྡེ་དགེ་ལྷུན་གྲུབ་སྟེང་གི་སྤར་ཁང་ཆོས་མཛོད་བཀྲ་ཤིས་སྒོ་མང་དུ་སྤར་དུ་བསྒྲུབས་སྐབས་
ཡོན་སྦྱོར་བ་པོ་འཇམ་དབྱངས་མཁྱེན་རབ་མཐའ་ཡས་ཀྱིས་ཞུ་དག་དང་ཆབས་ཅིག་སྨྲས་པ་དགེ་ལེགས་རྣམ་པར་རྒྱལ་བར་གྱུར་ཅིག །ཐུབ་པའི་རྒྱལ་ཚབ་འཇམ་དབྱངས་ས་སྐྱ་པའི། །
ལྟ་གྲུབ་འཁྲུལ་མེད་སེང་གེའི་ང་རོ་ཡིས། །ཕས་རྒོལ་གླང་པོའི་ཀླད་འགེམས་གོ་རམ་ཆེའི། །རིང་ལུགས་ཕྱོགས་བརྒྱར་འབར་བའི་བཀྲ་ཤིས་ཤོག  །སརྦ་མདྒ་ལཾ།  དགེའོ།།

empty page
༄༅།  ཡཱནོཏྟརཱརུནྟུདཱནཱཾཙནྡྲིཀཱནཱམདྲྀཥྚིསྱབིཙཡབིཧརཏིསྨ། །
༄༅།  །ལྟ་བའི་ཤན་འབྱེད་ཐེག་མཆོག་གནད་ཀྱི་ཟླ་ཟེར་ཞེས་བྱ་བ་བཞུགས་སོ། །

༄༅། །ལྟ་བའི་ཤན་འབྱེད་ཐེག་མཆོག་གནད་ཀྱི་ཟླ་ཟེར་ཞེས་བྱ་བ།  བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །ཡེ་ཤེས་དཀྱིལ་
འཁོར་ཐུགས་རྗེའི་རྟ་ལྗང་གིས། །གདུལ་བྱའི་རི་ལ་ཅི་ལྟར་འོས་པ་བཞིན། །རིམ་པར་དྲང་བའི་ཕྲིན་ལས་གཟི་འོད་ཅན། །སངས་རྒྱས་ཉི་མ་དེ་ལ་བདག་ཅག་དད། །གང་
ཞིག་རྟོགས་ན་བློ་ཡི་རིམ་པ་བཞིན། །ཐེག་པ་གསུམ་གྱི་བྱང་ཆུབ་སྦྱིན་བྱེད་པའི། །རྟག་ཆད་མཐའ་སྤང་དབུ་མའི་ལམ་འདི་ལ། །གངས་ཅན་འདི་ན་རྟོགས་པ་ཐ་དད་
གྱུར། །དེ་ལ་ཀླུ་སྒྲུབ་སྙིང་པོའི་བཞེད་པ་ཡི། །ཡང་དག་ལྟ་བའི་དེ་ཉིད་འདི་ཡིན་ཞེས། །དམ་པ་རྣམས་ཀྱི་གསུང་རབ་ལ་བརྟེན་ནས། །རྣམ་པར་དབྱེ་བ་འདི་ནི་

ཁོ་བོས་སྨྲ། །དེ་ལ་སྤྱིར་གྲུབ་མཐའ་སྨྲ་བ་བཞི་པོ་ཐམས་ཅད་ཀྱང་རང་རང་གི་གྲུབ་མཐའ་ནས་བཤད་པའི་ལམ་དེ་ཉིད་རྟག་ཆད་སྤངས་པའི་དབུ་མའི་ལམ་དུ་འདོད་ཅིང་། 
དེའི་ཚེ་དངོས་པོར་སྨྲ་བ་དག་གིས་གྲུབ་མཐའ་བཞིའི་ཕྱི་མ་ལ་དབུ་མ་ཞེས་མི་བརྗོད་པར་ངོ་བོ་ཉིད་མེད་པར་སྨྲ་བ་ཞེས་བརྗོད་དོ། །འོན་ཀྱང་།  རྣལ་འབྱོར་པ་ཡང་བློ་ཁྱད་ཀྱིས། །གོང་མ་
གོང་མ་རྣམས་ཀྱིས་གནོད། །ཞེས་པའི་ཚུལ་གྱིས་དབུ་མ་པ་རྣམས་ཀྱིས་ནི།  གྲུབ་མཐའ་འོག་མ་དག་གིས་རྟག་ཆད་ཀྱི་མཐའ་ཅི་ལྟར་སྤངས་ཀྱང་དངོས་པོ་ངོ་བོ་ཉིད་ཀྱིས་ཡོད་པར་སྨྲ་བས། །
རྟག་ཆད་ཀྱི་མཐའ་གང་རུང་ལས་མ་འདས་ལ། །དེས་ན་བྱང་ཆུབ་གསུམ་པོ་གང་རུང་བསྒྲུབ་པ་ལ་རྟག་ཆད་ཀྱི་མཐའ་སྤོང་བའི་ཚུལ་འདི་ལྟར་དགོས་སོ་ཞེས་རང་གི་གྲུབ་པའི་མཐའ་ལས་རྟག་ཆད་ཀྱི་

མཐའ་སྤང་ཚུལ་དང་།  དེའི་སྒོ་ནས་བྱང་ཆུབ་གསུམ་སྒྲུབ་ཚུལ་གྱི་གཞུང་འཛུག་པར་མཛད་དོ། །དེ་ལ་ཡང་འཕགས་ཡུལ་གྱི་དབུ་མ་པ་ཆེན་པོ་རྣམས་ཀྱིས་ནི་གཞུང་གི་འཆད་ཚུལ་དང་།  ཐ་སྙད་ཀྱི་རྣམ་བཞག་ལ་མི་འདྲ་
བའི་ཁྱད་པར་མང་དུ་མཛད་ཀྱང་མཐར་ཐུག་གི་ལྟ་བའི་གནད་ལ་མི་འདྲ་བའི་ཁྱད་པར་མཛད་པ་མི་སྣང་ངོ་། །གངས་རིའི་ཁྲོད་འདིར་ནི་དབུ་མའི་ལྟ་བ་ཁས་ལེན་བཞིན་དུ་མཐའ་ཐུག་གི་ལྟ་བའི་གནད་ལ་མི་འདྲ་བ་གསུམ་དུ་སྣང་སྟེ་
འདི་ལྟར།  རྟག་མཐའ་ལ་དབུ་མར་སྨྲ་བ་དང་།  ཆད་མཐའ་ལ་དབུ་མར་སྨྲ་བ་དང་།  མཐའ་བྲལ་ལ་དབུ་མར་སྨྲ་བའོ། །ལུགས་དང་པོ་ནི།  མཁྱེན་རབ་དང་ཐུགས་རྗེ་ཕུལ་དུ་བྱུང་ཞིང་ཉམས་དང་རྟོགས་པའི་དབང་ཕྱུག་ཀུན་
མཁྱེན་དོལ་བུ་བ་ཤེས་རབ་རྒྱལ་མཚན་གྱི་བཞེད་པ་ལ།  སྟོང་པ་ཉིད་ནི་རྣམ་པ་གཉིས་ཏེ།  རང་གི་ངོ་བོས་སྟོང་པ་ཉིད་དང་།  གཞན་གྱི་ངོ་བོས་སྟོང་པ་ཉིད་དོ། །བདེན་པ་ཡང་གཉིས་ཏེ་ཀུན་རྫོབ་བདེན་པ་དང་།  དོན་དམ་པའི་བདེན་པའོ། །
ངོ་བོ་ཉིད་ཀྱང་རྣམ་པ་གསུམ་སྟེ།  ཀུན་བཏགས་དང་།  གཞན་དབང་དང་།  ཡོངས་གྲུབ་བོ། །དེ་ལ་ཀུན་བཏགས་དང་།  གཞན་དབང་ནི་ཀུན་རྫོབ་བདེན་པ་ཡིན་ལ།  ཀུན་རྫོབ་བདེན་པ་གང་ཡིན་པ་དེ་ནི།  རྨི་ལམ་དང་།  སྒྱུ་མ་ལ་སོགས་
པ་བཞིན་དུ་གདོད་མ་ནས་རང་གི་ངོ་བོས་སྟོང་པའི་ཕྱིར།  དེ་དག་གི་སྟོང་པ་ཉིད་དེ་ནི་རང་གི་ངོ་བོས་སྟོང་པ་ཉིད་ཅེས་བྱ་ལ།  དེ་ཡང་མེད་པར་དགག་པ་ཙམ་གྱི་ངོ་བོ་ཉིད་ཡིན་པས་ཆད་པའི་སྟོང་པ་ཉིད་དང་།  བེམ་པོའི་སྟོང་པ་ཉིད་དང་།  ཉི་ཚེ་བའི་སྟོང་པ་ཉིད་ཡིན་གྱི་ཡང་དག་པར་ཕྱིན་ཅི་མ་

ལོག་པའི་སྟོང་པ་དོན་དམ་པའི་བདེན་པ་མིན་ནོ། །ཀུན་རྫོབ་རང་སྟོང་ཡིན་པ་འདི་ལ་དགོངས་ནས།  ཤེར་ཕྱིན་གྱི་མདོ་ལས།  གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་ངོ་བོས་སྟོང་པ་ཉིད་དུ་
གསུངས་པ་ཡིན་ལ།  དེའི་དགོངས་འགྲེལ་ཀླུ་སྒྲུབ་ཞབས་ཀྱི་རིག་ཚོགས་རྣམས་ལས་ཀྱང་རང་སྟོང་མེད་དགག་ཆད་པའི་སྟོང་ཉིད་དེ་གཙོ་བོར་བསྟན་པ་ཡིན་གྱི།  མདོ་དང་བསྟན་བཅོས་དེ་དག་གིས་ཀྱང་དོན་དམ་བདེན་པ་རྫོགས་པ་དང་
གསལ་པོར་བསྟན་པ་ནི་མེད་དོ། །ཤེར་ཕྱིན་གྱི་མདོ་ལས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་མེད་དོ།  ཞེས་གསུངས་པ་ཀུན་བཏགས་དང་།  སྒྱུ་མ་དང་།  རྨི་ལམ་ལ་སོགས་པ་བསྟན་པ་ནི།  གཞན་དབང་
ལ་དགོངས་ནས་གསུངས་པ་ཡིན་གྱི།  ཡོངས་གྲུབ་དོན་དམ་པའི་བདེན་པ་མེད་པ་དང་།  རྫུན་པ་སོགས་སུ་སྟོན་པ་ནི་མིན་ཏེ།  བརྒྱད་སྟོང་དོན་བསྡུས་ལས།  མེད་ཅེས་བྱ་བའི་ཚིག་གིས་ནི། །བཏགས་པ་ཐམས་ཅད་འགོག་པ་སྟེ། །སྒྱུ་མ་ལ་
སོགས་དཔེ་ཡིས་ནི། །གཞན་གྱི་དབང་ནི་ཡོངས་སུ་བསྟན། །རྣམ་པར་དག་པ་བཞིར་བསྟན་ནས། །ཡོངས་སུ་གྲུབ་པ་བསྟན་པ་ཡིན། །ཅེས་གསུངས་པས་སོ། །ཆོས་ཉིད་ཡོངས་གྲུབ་དོན་དམ་པའི་བདེན་པ་ནི་རང་གི་ངོ་བོས་
སྟོང་པ་མིན་གྱི་ཀུན་བརྟག་གཞན་དབང་གི་ངོ་བོ་འདུས་བྱས་ཀྱི་ཆོས་ཀུན་རྫོབ་ཀྱི་ངོ་བོས་སྟོང་པའི་ཕྱིར་ན་གཞན་གྱི་ངོ་བོས་སྟོང་པ་ཡིན་ལ།  དེ་ནི་ཡང་དག་པ་ཕྱིན་ཅི་མ་ལོག་པའི་སྟོང་ཉིད་དོན་དམ་པའི་བདེན་པ་དང་།  ཆོས་ཀྱི་སྐུ་དང་། 

 ཡང་དག་པའི་མཐའ་དང་།  དེ་བཞིན་ཉིད་དང་།  རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཡིན་ནོ། །དེ་ལ་སྟོབས་དང་མི་འཇིགས་པ་དང་།  མཚན་དང་དཔེ་བྱད་ལ་སོགས་པ་འདུས་མ་བྱས་པའི་ཡོན་ཏན་དཔག་ཏུ་མེད་པ་
གདོད་མ་ནས་གནས་པ་ཡིན་ཏེ།  ཕལ་པོ་ཆེའི་མདོ་ལས།  སྟོང་གསུམ་དར་ཡུག་ཆེན་པོའི་དཔེ་དང་བཅས་ཏེ་གསུངས་པ་དང་།  དེ་བཞིན་གཤེགས་པའི་སྙིང་པོའི་མདོ་ལས།  དཔེ་དགུ་དང་སྦྱར་ཏེ་རྒྱས་པར་གསུངས་པའི་ཕྱིར་རོ། །
གཞན་ཡང་དེ་ནི་རྟག་པ་བརྟན་པ་ཐེར་ཟུག་པ་མི་འགྱུར་བའི་ཆོས་ཅན་གཙང་བ་བདེ་བ་རྟག་པ་བདག་དམ་པའི་ཕ་རོལ་ཏུ་ཕྱིན་པ་ཡིན་ནོ། །དེ་ལྟ་བུའི་གཞན་སྟོང་དོན་དམ་པའི་བདེན་པ་འདི་ཡང་།  འཕགས་པ་གཟུངས་ཀྱི་དབང་ཕྱུག་རྒྱལ་
པོའི་མདོ་དང་།  ལྷག་བསམ་བསྟན་པའི་ལེའུའི་མདོ་དང་།  དཔལ་ཕྲེང་སེང་གེའི་ང་རོའི་མདོ་དང་།  དེ་བཞིན་གཤེགས་པའི་སྙིང་པོའི་མདོ་དང་།  འཕེལ་འགྲིབ་མེད་པར་བསྟན་པའི་མདོ་དང་།  རྔ་བོ་ཆེའི་མདོ་དང་།  ཡེ་ཤེས་སྣང་བ་
རྒྱན་གྱི་མདོ་དང་།  གཙུག་ན་རིན་པོ་ཆེའི་མདོ་དང་།  སོར་མོའི་ཕྲེང་བའི་མདོ་དང་།  མྱ་ངན་ལས་འདས་པ་ཆེན་པོའི་མདོ་ལ་སོགས་པ་བཀའ་ཐ་མ་དོན་དམ་པ་རྣམ་པར་ངེས་པའི་མདོ་རྣམས་ལས་གསལ་པོར་གསུངས་ཤིང་།  དེ་དག་གི་
དགོངས་འགྲེལ་ཐེག་པ་ཆེན་པོ་རྒྱུད་བླ་མ་སོགས་བྱམས་ཆོས་ཕྱི་མ་རྣམས་དང་།  ཐོགས་མེད་སྐུ་མཆེད་ཀྱི་བསྟན་བཅོས་རྣམས་དང་།  འཕགས་པ་ཀླུ་སྒྲུབ་ཀྱི་དབུ་མ་ཆོས་དབྱིངས་བསྟོད་པ་སོགས་བསྟོད་ཚོགས་རྣམས་ལས་གསལ་བར་

བསྟན་ཏོ། །དེ་ལ་ཀུན་རྫོབ་བདེན་པ་ནི་རང་རང་གི་ངོ་བོས་སྟོང་པའི་ཕྱིར་དང་།  དེ་དག་ཀྱང་ཆོས་ཉིད་དོན་དམ་པའི་བདེན་པ་ལ་གདོད་མ་ནས་མ་གྲུབ་པའི་ཕྱིར།  རྟག་པའི་མཐའ་ལས་གྲོལ་ལ།  ཆོས་ཉིད་
ཡོངས་གྲུབ་ནི་ནམ་ཡང་མེད་པ་མིན་པས་གདོད་མ་ནས་བདེན་པ་དང་རྟག་པ་སོགས་སུ་གྲུབ་པའི་ཕྱིར་ཆད་པའི་མཐའ་ལས་གྲོལ་བས་དེའི་ཕྱིར།  འདི་ནི་མཐའ་བྲལ་དབུ་མ་ཆེན་པོའི་ལམ་ཡིན་ཏེ།  ཀུན་བཏུས་སུ།  གང་ལ་གང་མེད་
པ་དེ་ནི་དེས་སྟོང་པ་ཡང་དག་པར་མཐོང་སྟེ།  འདི་ལ་ལྷག་མ་གང་ཡིན་པ་དེ་ནི་འདིར་ཡོད་པའོ། །ཞེས་ཡང་དག་པ་ཅི་ལྟ་བ་བཞིན་དུ་རབ་ཏུ་ཤེས་སོ། །འདི་ནི་སྟོང་པ་ཉིད་ལ་འཇུག་པ་ཡང་དག་པ་ཅི་ལྟ་བ་སྟེ།  ཕྱིན་ཅི་མ་ལོག་པ་
ཞེས་དང་།  འདི་ལ་དགོངས་ནས་བཅོམ་ལྡན་འདས་ཀྱིས་ཡོད་པ་ཡང་ཡོད་པར་མེད་པ་ཡང་མེད་པར་ཡང་དག་པར་ཅི་ལྟ་བ་བཞིན་དུ་རབ་ཏུ་ཤེས་སོ། །ཞེས་སོགས་འབྱུང་བའི་ཕྱིར།  དེའི་ཕྱིར་ལུགས་འདི་ནི་ངེས་པའི་དོན་གྱི་མདོ་སྡེ་
རྣམས་ཀྱིས་བསྟན་པ།  ཤིང་རྟ་ཆེན་པོ་རྣམས་ཀྱིས་བཀྲལ་བ་གྲུབ་པ་བརྙེས་པའི་རྣལ་འབྱོར་པ་རྣམས་ཀྱིས་བསྒོམ་པ་བསྟན་པའི་སྙིང་པོ་དམ་པ་ཡིན་གྱི།  རང་སྟོང་ཙམ་གྱིས་ཆོག་པར་འཛིན་པ་དག་གིས་ནི་བསྟན་པའི་སྙིང་པོ་སྟོང་པ་ཉིད་ཀྱི་
དོན་ལེགས་པར་རྟོགས་པ་མ་ཡིན་ནོ། །ཞེས་བཞེད་དོ། །ལུགས་གཉིས་པ་ནི།  ལེགས་པར་དཔྱོད་པའི་བློ་གྲོས་ཀྱིས་གསུང་རབ་ཀྱི་དགོངས་པ་རང་སྟོབས་ཀྱིས་འགྲེལ་ཞིང་སྙིང་རྗེ་དང་།  སེམས་བསྐྱེད་ལ་སོགས་པའི་ཡོན་ཏན་གྱི་རྒྱན་གྱིས་

མཛེས་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་ཞལ་སྔ་ནས།  དབུ་མ་རྩ་འཇུག་གི་རྣམ་བཤད་དང་།  དྲང་ངེས་རྣམ་འབྱེད་ལ་སོགས་པ་རྣམས་སུ་འཕགས་ཡུལ་གྱི་རང་རྒྱུད་པའི་སློབ་དཔོན་ཆེན་པོ་རྣམས་དང་།  བོད་ཡུལ་དུ་སྔར་
བྱོན་པའི་དབུ་མ་པ་རྣམས་ཀྱིས་མ་རྟོགས་པའི་དབུ་མ་ཐལ་འགྱུར་བའི་གནད་འདི་ཡིན་ནོ། །ཞེས་ཐུན་མོང་མ་ཡིན་པའི་གྲུབ་མཐའི་འཇོག་ཚུལ་དང་གཞུང་གི་བཤད་ཚུལ་མང་པོ་ཞིག་སྣང་བ་ལ།  འདིར་ཉེ་བར་མཁོ་བ་རག་རིམ་ཙམ་
ཞིག་བརྗོད་ན།  དོན་དམ་སྟོང་ཉིད་ཀྱི་རྣམ་བཞག་དང་།  ཀུན་རྫོབ་སྣང་བའི་རྣམ་བཞག་དང་།  དེ་དག་ལས་འཕྲོས་པའི་དོན་གསུམ་ལས།  དང་པོ་ནི།  སྟོང་ཉིད་བདུན་ཅུ་པ་ལས།  དངོས་པོ་ལ་བདེན་པར་འཛིན་པའི་བདེན་འཛིན་ལས་ཡན་
ལག་བཅུ་གཉིས་འབྱུང་བས་འཁོར་བའི་རྩ་བར་གྱུར་པའི་མ་རིག་པ་ཡིན་པར་གསུངས་པ་དང་།  བཞི་བརྒྱ་པ་ལས།  སྲིད་པའི་ས་བོན་རྣམ་ཤེས་ཏེ། །ཡུལ་རྣམས་དེའི་སྤྱོད་ཡུལ་ལོ། །ཡུལ་ལ་བདག་མེད་མཐོང་ནས་ནི། །སྲིད་པའི་ས་བོན་
འགག་པར་འགྱུར། །ཅེས་དང་།  ཡང་གཏི་མུག་བཅོམ་པས་ཉོན་མོངས་ཐམས་ཅད་བཅོམ་པར་འགྱུར་ཞིང་།  རྟེན་འབྲེལ་མཐོང་བས་གཏི་མུག་འབྱུང་བར་མི་འགྱུར་བར་གསུངས་པ་དང་།  དེ་དག་གི་འགྲེལ་པ་རྣམས་ལས་ཀྱང་།  བདེན་
འཛིན་གྱི༷་མ་རིག་པ་ནི་འཁོར་བའི་རྩ་བ་ཡིན་པར་གསུངས་པས།  དབུ་མའི་དགག་བྱ་ནི་གང་ཟག་དང་ཆོས་ལ་བདེན་པར་འཛིན་པའི་བདེན་འཛིན་ཁོ་ན་ཡིན་ལ།  དེ་འགོག་པ་ལ་དེའི་ཞེན་ཡུལ་བདེན་པ་ངོས་བཟུང་ནས་དེ་སུན་ཕྱུང་དགོས་པས།  བདེན་

པའི་ཚད་ལ་རང་རྒྱུད་པ་རྣམས་ཀྱིས་བློ་ལ་མ་ལྟོས་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཞིག་ཡོད་ན།  བདེན་པར་གྲུབ་པ་དང་།  དོན་དམ་པར་གྲུབ་པ་དང་།  ཡང་དག་པར་གྲུབ་པ་ཞིག་ཡིན་པས།
དེ་དག་དགག་བྱ་ཡིན་ལ།  རང་གི་མཚན་ཉིད་ཀྱིས་གྲུབ་པ་དང་།  རང་བཞིན་གྱིས་གྲུབ་པ་དང་།  ངོ་བོ་ཉིད་ཀྱིས་གྲུབ་པ་ནི་ཐ་སྙད་དུ་ཡོད་པས།  དགག་བྱ་མིན་པར་བཞེད་དོ། །ཐལ་འགྱུར་བ་རྣམས་ཀྱིས་ནི།  རང་རྒྱུད་པའི་དགག་བྱར་
བྱེད་པ་དེ་དག་ནི་དགག་བྱ་རག་པ་ཡིན་ལ།  ཕྲ་བ་ནི།  བཏགས་དོན་བཙལ་བའི་ཚེ་རྙེད་པ་ཞིག་ཡོད་ན་བདེན་པར་གྲུབ་པའི་ཚད་ཡིན་པས།  དེ་ཉིད་དགག་བྱ་ཕྲ་བ་ཡིན་ལ།  དེ་ནི་རང་རྒྱུད་པ་རྣམས་ཀྱིས་དགག་བྱར་མི་འདོད་པས་ཐལ་འགྱུར་བའི་ལུགས་
ཀྱི་གནད་ཐུན་མོང་མ་ཡིན་པའོ། །དེ་ལྟ་བུའི་བདེན་པ་དེ།  དབུ་མའི་གཞུང་ལས་བཤད་པའི་རིགས་པ་རྣམས་ཀྱིས་བཙལ་བའི་ཚེ་མ་རྙེད་པའི་བདེན་པ་བཀག་ཙམ་གྱི་སྟོང་ཉིད་མེད་དགག་དེ་ཉིད་དབུ་མའི་ལྟ་བ་མཐའ་ཐུག་པ་
ཡིན་ཞིང་།  དོན་དམ་བདེན་པ་མཚན་ཉིད་པ་ཡང་ཡིན་ལ།  ཆོས་རྣམས་ཀྱི་གནས་ལུགས་མཐར་ཐུག་པའང་ཡིན་ནོ། །དེ་ལྟར་བདེན་པ་བཀག་ཟིན་ནས་བདེན་པ་བཀག་པའི་སྟོང་ཉིད་དེར་མངོན་པར་ཞེན་པ་ནི་དགག་ཏུ་མི་རུང་སྟེ།  དེ་ཡུལ་གྱི་
གནས་ལུགས་རྟོགས་པའི་བློ་ཡིན་པའི་ཕྱིར་དང་།  དབུ་མའི་དགག་བྱ་ནི་བདེན་པ་ཁོ་ན་ཡིན་ལ་དེས་བདེན་པར་མ་བཟུང་བའི་ཕྱིར།  འོ་ན།  ཡོད་མིན་མེད་མིན་ཡོད་མེད་མིན། །གཉིས་གའི་བདག་ཉིད་མིན་པའང་མིན། །ཅེས་སོགས་

ཡུལ་གྱི་གནས་ལུགས་མཐའ་བཞི་ཆར་གྱི་སྤྲོས་པ་དང་བྲལ་བར་གསུངས་པ་དང་།  བློས་མཐའ་བཞི་གང་དུ་ཡང་གཟུང་དུ་མི་རུང་བར་གསུངས་པ་རྣམས་དང་འགལ་ལོ་སྙམ་ན་དེའི་དོན་ནི།  དོན་དམ་དུ་ཡོད་པ་ཡང་མ་ཡིན།  ཀུན་རྫོབ་ཏུ་
མེད་པ་ཡང་མ་ཡིན་པའི་ཕྱིར།  བློས་ཀྱང་དེ་ལྟར་འཛིན་དུ་མི་རུང་ཞེས་པའི་དོན་ཡིན་གྱི་ཡོད་མིན་མེད་མིན་སྒྲ་ཇི་བཞིན་དུ་ཁས་ལེན་དུ་མི་རུང་སྟེ།  དགག་པ་གཉིས་ཀྱི་རྣལ་མ་གོ་བས།  ཡོད་པ་མ་ཡིན་ན་མེད་དགོས་ཤིང་།  མེད་པ་
མིན་ན་ཡོད་དགོས་པའི་ཕྱིར།  བློས་མཐའ་གང་དུ་ཡང་མི་འཛིན་པ་དབུ་མའི་ལྟ་བར་འདོད་པ་ནི་རྒྱ་ནག་ཧ་ཤང་གི་ལྟ་བ་དང་མཚུངས་པས།  བདེན་པ་བཀག་ཟིན་ནས་བདེན་པས་སྟོང་པའི་སྟོང་ཉིད་ཁོ་ནར་བཟུང་བ་ནི་གནས་ལུགས་རྟོགས་
པའི་བློ་ཡིན་ནོ། །དེ་ལྟར་བདེན་འཛིན་ལེགས་པར་ངོས་ཟིན་ན་བདེན་འཛིན་གཉིས་མིན་པའི་རྟོག་པ་དུ་མ་ཞིག་ཡོད་པར་ཤེས་པར་འགྱུར་བས།  རྟོག་པས་གང་བཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་དགག་པར་
འདོད་པའི་ལོག་རྟོག་ཐམས་ཅད་ཟློག་པར་འགྱུར་རོ། །གཉིས་པ་ཀུན་རྫོབ་སྣང་བའི་རྣམ་བཞག་ནི།  དབུ་མ་རང་རྒྱུད་པ་རྣམས་ཀྱིས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་ཆོས་ཁས་ལེན་གྱིས་འདིར་དེ་ཁས་མི་ལེན་པས་གང་ཟག་དང་
ཆོས་ཐ་སྙད་དུ་འཇོག་པའི་ཚུལ་ནི།  འདི་ནི་ལྷ་སྦྱིན་ནོ་འདི་ནི་ལྷ་སྦྱིན་གྱི་རྣ་བའོ་ཞེས་སོགས་ཐ་སྙད་བཏགས་པའི་ཚེ་ན།  ཐ་སྙད་དེའི་དབང་གིས་ལྷ་སྦྱིན་དང་།  ལྷ་སྦྱིན་གྱི་རྣ་བ་ལ་སོགས་པ་ཡོད་པར་འཇོག་གི་དེ་ལས་གཞན་པའི་འཇོག་བྱེད་

མེད་པ་ནི་ཐ་སྙད་དུ་ཡོད་པའི་དོན་ནོ། །དེ་དག་ལ་ཐ་སྙད་དེས་བཏགས་པའི་དོན་གང་ཡིན་བཙལ་བའི་ཚེ་ན་མ་རྙེད་ཀྱང་ཐ་སྙད་བཏགས་པ་ཙམ་ལ་རྒྱུ་འབྲས་ལ་སོགས་པ་འཇོག་ཅེས་པ་ནི་ལུགས་འདི་པའི་
ཐུན་མོང་མིན་པའོ། །ཀུན་རྫོབ་ཀྱི་ནང་ཚན་གྱི་འཇོག་ཚུལ་ལ་ཀུན་གཞི་མེད་ཀྱང་ལས་འབྲས་འཇོག་པའི་ཚུལ་ནི།  ལས་བྱས་མ་ཐག་ཏུ་འགག་པས་ལས་དེ་འབྲས་བུའི་བར་དུ་ཡང་མི་འགྲོ་ན་ལས་འགག་ནས་ཡུན་རིང་པོ་ལོན་པ་དེས་འབྲས་
བུ་ཅི་ལྟར་བསྐྱེད་ཅེ་ན།  འདི་ལ་བྱེ་བྲག་སྨྲ་བས་ལས་འགག་པ་ན་ལས་ཀྱི་ཆུད་མི་ཟ་སྐྱེ་ཞིང་དེས་འབྲས་བུ་བསྐྱེད་པར་འདོད་དོ། །མདོ་སྡེ་པས་ལས་ཀྱི་ཐོབ་པ་སྐྱེ་ཞིང་དེས་འབྲས་བུ་བསྐྱེད་པར་འདོད་དོ། །སེམས་ཙམ་པས་ཀུན་གཞིའི་
རྣམ་ཤེས་ལ་བག་ཆགས་བཞག་ནས་བག་ཆགས་དེས་ལས་འབྲས་བསྐྱེད་པར་འདོད་པ་རྣམས་ནི་ལས་འབྲས་ངོ་བོ་ཉིད་ཀྱིས་གྲུབ་པའི་གཞན་དུ་འདོད་པའི་ལུགས་ཡིན་ལ།  དེ་དག་བཀག་ནས་འདིར་ལས་ཀྱིས་ཞིག་པ་དངོས་པོ་བ་
བསྐྱེད་ནས་དེས་ལས་ཀྱི་འབྲས་བུ་བསྐྱེད་པ་ནི་ཐུན་མོང་མིན་པའི་གནད་ཡིན་ནོ། །ཆུ་ཕོར་གང་གི་གོ་ས་ན་རིགས་དྲུག་གིས་ཆུ་དང་།  རྣག་ཁྲག་ལ་སོགས་པའི་མཐོང་སྣང་དྲུག་འབྱུང་བའི་ཚེ་མིག་ཤེས་དེ་དག་ལ་འཁྲུལ་མ་འཁྲུལ་གྱི་ཁྱད་
པར་མེད་པས་ཆུའི་རྫས་ཆ་ཡོད་པ་བཞིན་དུ་དངོས་པོ་གཞན་རྣམས་ཀྱི་རྫས་ཆ་ཡོད་པའང་མཚུངས་པ་ཡིན་ནོ། །གསུམ་པ་དེ་དག་ལས་འཕྲོས་པའི་དོན་ལ།  སྒྲིབ་གཉིས་ཀྱི་ངོས་འཛིན།  བདག་གཉིས་ཀྱི་ངོས་འཛིན།  ཐེག་པ་ཆེ་ཆུང་གི་

སྤང་རྟོགས་ཀྱི་ཁྱད་པར།  ཀུན་གཞི་དང་རང་རིག་མི་འདོད་པས་ཕྱི་དོན་ཁས་ལེན་པའི་ཚུལ།  རང་རྒྱུད་ཀྱི་རྟགས་དང་དམ་བཅའ་མེད་པའི་ཚུལ་དང་ལྔ་ལས།  དང་པོ་ནི།  དབུ་མ་པ་གཞན་གྱིས་ཤེས་སྒྲིབ་ཏུ་ཁས་བླངས་པའི་ཆོས་ཀྱི་བདག་
འཛིན་ནི་འདི་པའི་ལུགས་ཀྱི་ཉོན་སྒྲིབ་ཡིན་ཏེ།  ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་མ་རིག་པ་ཡིན་པའི་ཕྱིར་རོ། །ཤེས་སྒྲིབ་ནི་འཇུག་པའི་རང་འགྲེལ་ལས་ཉོན་མོངས་པའི་བག་ཆགས་ཡིན་པར་གསུངས་པས།  ཉོན་མོངས་
པའི་བག་ཆགས་དང་དེའི་འབྲས་བུ་གཉིས་སྣང་འཁྲུལ་པའི་ཆའོ། །གཉིས་པ་ནི།  སློབ་དཔོན་ལེགས་ལྡན་འབྱེད་ཀྱིས་ཡིད་ཀྱི་རྣམ་པར་ཤེས་པ་གང་ཟག་ཏུ་འདོད་ཅིང་།  འདི་པའི་ལུགས་ཀྱི་ངར་འཛིན་ལྷན་སྐྱེས་ཀྱིས་ངའོ་
སྙམ་དུ་བཟུང་བ་དེ་ལ་དམིགས་པའི་ཡུལ་ནི་ང་ཙམ་ཡིན་ཞིང་།  འཛིན་སྟངས་ཀྱི་བཟུང་བྱ་ནི་བདེན་པར་གྲུབ་པ་ཡིན་པས།  དང་པོ་ནི་གང་ཟག་ཀྱང་ཡིན་ཞིང་།  བདག་ཀྱང་ཡིན་ལ།  ཕྱི་མ་ནི་གང་ཟག་གི་བདག་ཡིན་ནོ། །ཆོས་ཀྱི་བདག་
ནི་དངོས་པོ་རྣམས་ལ་གཞན་ལ་རག་མ་ལས་པར་རང་དབང་དུ་གྲུབ་པ་ཞིག་ཡོད་ན་དེ་ཉིད་ལ་འཇོག་གོ།  གསུམ་པ་ནི།  ཐེག་པ་ཆེ་ཆུང་ཐམས་ཅད་ཀྱིས་ཀྱང་སྔར་བཤད་པ་ལྟར་གྱི་བདེན་པ་བཀག་ཙམ་གྱི་སྟོང་ཉིད་དེ་རྟོགས་པར་མཚུངས་
ཤིང་དེ་ལས་ལྷག་པའི་རྟོགས་བྱ་མེད་པས་ལྟ་བ་ལ་ཁྱད་པར་མེད་པ་ཁོ་ནའོ། །འོ་ན་ཤེས་སྒྲིབ་སྤོང་ནུས་མི་ནུས་ཀྱི་ཁྱད་པར་མེད་པར་འགྱུར་རོ་སྙམ་ན།  གོམས་པ་ཡུན་རིང་ཐུང་དང་སྙིང་རྗེ་དང་སེམས་བསྐྱེད་ལ་སོགས་པ་སྤྱོད་པའི་གྲོགས་ཀྱི་ཁྱད་

པར་གྱིས་ཤེས་སྒྲིབ་སྤོང་ནུས་མི་ནུས་ཀྱི་ཁྱད་པར་བྱུང་བ་ཡིན་གྱི།  ཤེས་སྒྲིབ་ཀྱི་གཉེན་པོ་ལ་ཡང་སྔར་གྱི་སྟོང་ཉིད་རྟོགས་པའི་ལྟ་བ་ལས་ལྷག་པའམ་གཞན་པའི་གཉེན་པོ་ནི་མེད་དོ། །སྤོང་བའི་ཁྱད་པར་ལ།  ཉན་ཐོས་
དགྲ་བཅོམ་པས་ཉོན་སྒྲིབ་མ་ལུས་པ་སྤངས་པས་བདེན་འཛིན་མ་ལུས་པར་སྤོང་བ་ཡིན་ལ།  ཐེག་ཆེན་གྱིས་ནི་ས་བརྒྱད་པ་མ་ཐོབ་ཀྱི་བར་དུ་བདེན་འཛིན་མ་སྤངས་པས་མ་དག་ས་བདུན་གྱི་སྐབས་སུ་བདེན་འཛིན་མངོན་གྱུར་བ་འབྱུང་བ་ཡིན་པའི་
ཕྱིར་རོ། །དེས་ན་མ་དག་ས་བདུན་གྱི་གནས་སྐབས་སུ་ཉོན་སྒྲིབ་ཁོ་ན་སྤོང་བ་ཡིན་གྱི།  བདེན་འཛིན་ས་བོན་དང་བཅས་པ་མ་བཅོམ་གྱི་བར་དུ།  ཤེས་སྒྲིབ་སྤོང་བ་མི་སྲིད་པས་ཤེས་སྒྲིབ་སྤོང་བའི་མ་མཐའི་ས་མཚམས་ས་བརྒྱད་པ་ནས་འཛིན་པ་
ཡིན་ནོ། །དེས་ན་ལུགས་འདི་ལ་བདེན་འཛིན་ཤེས་སྒྲིབ་ཏུ་འཇོག་པའི་ལུགས་ཀྱིས།  དེ་ལ་ཤེས་སྒྲིབ་ཆུང་འབྲིང་ཆེན་པོ་དགུར་བྱས་ནས་ས་གཉིས་པ་སོགས་སྒོམ་ལམ་དགུས་སྤོང་བའི་རྣམ་བཞག་ཁས་མི་ལེན་ཏེ་ད་དུང་འཆད་པར་འགྱུར་རོ། །ཐེག་
པ་གསུམ་པོ་གང་གི་ཡང་མཐོང་ལམ་མ་ཐོབ་པར་བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་ཟིན་རྒྱུན་ལྡན་དུ་གོམས་པར་བྱས་པས་ཁམས་གསུམ་གྱི་ཉོན་མོངས་མངོན་གྱུར་བ་སྤངས་པའི་གང་ཟག་གཅིག་ཡོད་ལ་དེས་ཆོས་ཀྱི་བདག་
མེད་མ་རྟོགས་པས་བདེན་འཛིན་ཉོན་མོངས་སུ་བྱས་པའི་ཉོན་མོངས་མངོན་གྱུར་བ་ཙམ་ཡང་སྤོང་མི་ནུས་ལ།  མངོན་པ་ནས་བཤད་པའི་དམིགས་རྣམ་ཅན་གྱི་ཉོན་མོངས་མངོན་གྱུར་བ་ཙམ་སྤོང་བ་ཡིན་ནོ། །ཞེས་དང་།  སྤྱོད་འཇུག་ལས། 

 བསྟན་རྩ་དགེ་སློང་ཉིད་ཡིན་ན། །ཞེས་པ་ནས།  དེས་ན་སྟོང་ཉིད་བསྒོམ་པར་བྱ། །ཞེས་སོགས་ཀྱི་ཚིགས་བཅད་ལྔ་པོ་ཡང་གང་ཟག་འདི་ལ་སྦྱར་ཏེ་འཆད་པར་བྱེད་དོ། །
བཞི་པ་ནི།  དབུ་མ་པ་གཞན་གྱིས་ཀུན་གཞི་མེད་ཅིང་།  ཕྱི་དོན་ཁས་ལེན་པ་ཡང་ཡོད་ལ།  འགའ་ཞིག་ཕྱི་དོན་ཁས་མི་ལེན་པར་ཀུན་གཞི་ཁས་ལེན་པའང་ཡོད་མོད་ཀྱི།  དེ་དག་ནི་ཡོད་ན་རང་གི་མཚན་ཉིད་ཀྱིས་ཡོད་དགོས་ལ་རང་གི་མཚན་
ཉིད་ཀྱིས་མེད་ན་མེད་དགོས་པར་འདོད་པའི་ལུགས་ཡིན་ལ།  འདིར་ནི་ཀུན་གཞི་མེད་ཀྱང་ལས་འབྲས་ཀྱི་འབྲེལ་པ་འཇོག་ཤེས་པས་ཀུན་གཞི་ཁས་མི་ལེན་ཞིང་།  ཕྱི་དོན་དང་ཤེས་པ་ཤེར་ཕྱིན་གྱི་མདོ་ལས།  རང་བཞིན་གྱི་སྟོང་པར་གསུངས་
པར་མཚུངས་ཤིང་མངོན་པ་ལས་རང་སྤྱིའི་མཚན་ཉིད་ཡོད་མཉམ་དུ་བཤད་པ་ལྟར་བྱ་དགོས་པས་དོན་ཤེས་གཉིས་ཀ་ལ་ཐ་སྙད་བཏག་པའི་བཏག་དོན་ཡོད་ཚུལ་དཔྱད་ན་མི་རྙེད་པར་མཚུངས་ལ་དེ་ལྟར་ནའང་ཐ་སྙད་ཀྱི་དབང་གིས་ཀུན་རྫོབ་ཏུ་
ཡོད་པར་འཇོག་པའང་ཁྱད་པར་མེད་པའི་ཕྱིར་རོ། །ལྔ་པ་ནི་རང་གི་མཚན་ཉིད་ཀྱིས་གྲུབ་པར་འདོད་ན་ནི་ངེས་པར་རང་རྒྱུད་བྱ་དགོས་ཏེ།  རང་སྡེ་དངོས་པོར་སྨྲ་བ་དང་ལེགས་ལྡན་འབྱེད་ལ་སོགས་པ་བཞིན་ནོ། །ཐ་སྙད་དུ་ཡང་རང་གི་
མཚན་ཉིད་ཀྱིས་གྲུབ་པའི་ཆོས་མི་འདོད་ན་ནི་རང་རྒྱུད་ཁས་མི་ལེན་པར་གདོན་མི་ཟ་བར་བྱ་དགོས་པས་འདི་དགག་བྱ་ཕྲ་མོ་ནས་འགོག་པ་འདི་ལ་ཐུག་གོ།  དེས་ན་ལེགས་ལྡན་འབྱེད་ལ་སོགས་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་

བླངས་པས་དེ་བསྒྲུབ་པའི་ཕྱིར་དུ་རང་རྒྱུད་ཀྱི་གཏན་ཚིགས་ཁས་བླང་དགོས་ལ།  སློབ་དཔོན་ཟླ་བ་ལ་སོགས་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་མ་བླངས་པས་རང་རྒྱུད་ཀྱི་རྟགས་དང་དམ་བཅའ་ཁས་ལེན་པའི་དོན་
མེད་དོ། །ཚིག་གསལ་ལས་དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔགས་པར་བྱ་བ་རིགས་པ་མིན་ཏེ།  ཕྱོགས་གཞན་ཁས་བླངས་པ་མེད་པའི་ཕྱིར།  ཞེས་གསུངས་པས་ཀྱང་རང་རྒྱུད་ཁས་མི་ལེན་པའི་ཤེས་བྱེད་དུ་རང་གི་མཚན་ཉིད་ཀྱིས་གྲུབ་
པའི་ཆོས་ཁས་ལེན་པ་མེད་པ་བཀོད་པ་ཡིན་ནོ་ཞེས་བཞེད་དོ། །ལུགས་གསུམ་པ་ནི།  གངས་རིའི་ཁྲོད་ཀྱི་ཐུབ་པའི་རྒྱལ་ཚབ་རྔོག་ལོ་ཆེན་པོ་ལ་སོགས་པ་གསང་ཕུ་བའི་དགེ་བའི་བཤེས་གཉེན་གོང་མ་རྣམས་དང་།  བཤད་སྒྲུབ་གཉིས་ཀྱི་
སྒོ་ནས་རྒྱལ་བའི་བསྟན་པ་འཛིན་པ་ལ་འགྲན་ཟླ་དང་བྲལ་བ་རྗེ་བཙུན་ས་སྐྱ་པ་ཡབ་སྲས་རྣམས་དང་།  སྒྲུབ་བརྒྱུད་བསྟན་པའི་རྒྱལ་མཚན་འཛིན་པ་མར་པ་དང་།  མི་ལ་ལ་སོགས་པའི་སྐྱེས་ཆེན་རྣམས་དང་།  མཐའ་བྲལ་དབུ་མའི་སྲོལ་འབྱེད་
ལོ་ཙཱ་བ་པ་ཚབ་ཉི་མ་གྲགས་དང་།  དེའི་དངོས་སློབ་ཞང་ཐང་སག་པ་ཡེ་ཤེས་འབྱུང་གནས་ལ་སོགས་པ་དང་།  རྨ་བྱ་བྱང་ཆུབ་བརྩོན་འགྲུས་དང་།  དེའི་རྗེས་འབྲང་གཟད་པ་རིང་མོ་དང་།  རྟོགས་པ་ནང་ནས་རྡོལ་བས་ངེས་དོན་གྱི་དགོངས་
པ་རང་དབང་དུ་འཆད་པ་ལྕེ་སྒོམ་ཤེས་རབ་རྡོ་རྗེ་ལ་སོགས་པ་ནས་བཟུང་སྟེ་དཔལ་ལྡན་ས་སྐྱ་པའི་མཁས་པ་གཡག་གཞོན་གཉིས་ཀྱི་བར་དུ་བྱོན་པའི་བོད་ཡུལ་གྱི་མཁས་གྲུབ་མཐའ་བྲལ་དབུ་མའི་ལྟ་བ་རང་གིས་བསྒོམ་ཞིང་།  གཞན་ལ་འཆད་པ་

ཐམས་ཅད་མགྲིན་གཅིག་དབྱངས་གཅིག་ཏུ་འདི་ལྟར་གསུང་སྟེ།  དབུ་མའི་དོན་ནི་ཡོད་མེད་དང་ཡིན་མིན་ལ་སོགས་པའི་མཐའ་ཐམས་ཅད་དང་བྲལ་བ་ཡིན་པས།  མཐར་འཛིན་པ་དང་མཚན་མར་འཛིན་པ་ཐམས་ཅད་སྤོང་དགོས་ལ།  དེ་ལ་ཐོག་
མར་བདེན་པར་འཛིན་པའི་ཡུལ་གྱི་བདེན་པ་མ་བཀག་ན་མཐར་འཛིན་ཕྱི་མ་རྣམས་དགག་ཏུ་མེད་པས།  གཅིག་དང་དུ་བྲལ་ལ་སོགས་པའི་རིགས་པ་རྣམས་ཀྱིས་ཕྱི་ནང་གི་དངོས་པོ་ཐམས་ཅད་བདེན་མེད་དུ་གཏན་ལ་དབབ་པར་བྱ་དགོས།  འདིར་
དགག་བྱ་རག་པ་ཡིན་ཞིང་འཁོར་བའི་རྒྱུའི་གཙོ་བོ་ཡང་ཡིན་པས།  གཞུང་རྣམས་ལས།  དེའི་ཞེན་ཡུལ་བདེན་པ་འགོག་བྱེད་ཀྱི་རིགས་པ་རྒྱས་པར་གསུངས་པ་ཡིན་ལ།  དེ་བཀག་ནས་བདེན་པས་སྟོང་པ་ཉིད་དུ་བཟུང་བ།  དཔེར་ན་རྟ་
ལ་ཞོན་པ་གཡས་ཕྱོགས་སུ་མ་ལྷུང་ཡང་།  གཡོན་ཕྱོགས་སུ་ལྷུང་བ་ལྟར་ཆད་པའི་མཐར་ལྷུང་བ་ལས་མ་འདས་པས་དེ་ཡང་དགག་པར་བྱ་བ་ཡིན་ནོ། །དེའི་ཕྱིར་གཉིས་འཛིན་དང་གཉིས་མིན་དུ་འཛིན་པ་ཡང་བཀག་དགོས་པས་མཐའ་
བཞི་གང་དུ་ཡང་བཟུང་བའི་ཡུལ་མ་རྙེད་པས།  དེར་འཛིན་པ་མེད་པ་ལ་དབུ་མའི་ལྟ་བ་རྟོགས་ཞེས་ཐ་སྙད་འདོགས་པ་ཡིན་གྱི།  དབུ་མའི་ལྟ་བ་འདིའོ་ཞེས་མཐའ་གཅིག་ཏུ་འཛིན་པ་གཅིག་བྱུང་ན་སྟོང་མི་སྟོང་སོགས་གང་དུ་བཟུང་ཡང་མཐར་འཛིན་
ལས་མ་འདས་པས་དབུ་མའི་ལྟ་བ་མིན་ནོ་ཞེས་བཞེད་དོ། །ཙོང་ཁ་པའི་འཇུག་པའི་ཊཱི་ཀར།  དེ་ལྟར་བདེན་འཛིན་ལེགས་པར་ངོས་ཟིན་ན་བདག་འཛིན་གཉིས་མིན་པའི་རྟོག་པ་དུ་མ་ཞིག་ཡོད་པ་ཤེས་པར་འགྱུར་བས་རྟོག་པས་གང་བཟུང་གི་

ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ཟློག་པར་འགྱུར་རོ། །ཞེས་གསུངས་པ་ཡང་གྲུབ་མཐའ་འདི་ལ་དགོངས་པར་སྣང་ངོ་། །ལུགས་
འདི་མཐའ་ཆོད་པའི་རིགས་པ་དང་།  ཡིད་ཆེས་པའི་ལུང་གིས་ཞིབ་ཏུ་གཏན་ལ་དབབ་པ་ནི།  འོག་རང་ལུགས་ཀྱི་སྐབས་སུ་འཆད་དོ། །དེ་ལྟར་ལུགས་གསུམ་ལས།  དང་པོ་ལ་མཁས་པའི་དབང་པོ་རེ་མདའ་བས་དགག་པ་
འདི་ལྟར་མཛད་དེ།  འདི་ནི་ཐེག་པ་ཆེ་ཆུང་གི་མདོ་སྡེ་གང་གི་ཡང་དགོངས་པ་མིན་ལ།  གྲུབ་མཐའ་སྨྲ་བ་བཞི་པོ་གང་དང་ཡང་མི་མཐུན་ཞིང་།  རྒྱ་བོད་ཀྱི་ཤིང་རྟ་ཆེན་པོ་སུ་གང་གི་ཡང་བཞེད་པ་མིན་པས།  ཆོས་འདི་པ་ལས་ཕྱི་རོལ་དུ་
གྱུར་པ་ཁོ་ན་ཡིན་པས།  དེའི་ཕྱིར་སངས་རྒྱས་ཀྱི་བསྟན་པ་ལ་གཅེས་སྤྲས་སུ་བྱེད་པ་རྣམས་ཀྱིས་དགག་པར་བྱ་བ་ཁོ་ན་ཡིན་པས།  འདིར་ཡང་ཅུང་ཟད་མདོར་བསྡུས་ཏེ་སྨྲ་བར་བྱའོ། །དེ་ལ་བྱེ་བྲག་ཏུ་སྨྲ་བ་དང་།  མདོ་སྡེ་པ་དག་གིས་ནི་སྟོང་ཉིད་ཅེས་པ་
གང་ཟག་གི་བདག་གིས་སྟོང་པ་ཙམ་ལ་འདོད་ལ།  དེ་ཡང་གང་ལ་གང་མེད་པ་དེ་ནི་དེས་སྟོང་ངོ་ཞེས་པའི་ཐ་སྙད་དུ་ཇི་སྐད་བཤད་པ་ལྟར་རྟག་སོགས་ཀྱིས་ཁྱད་པར་དུ་བྱས་པའི་བདག་མེད་ལ།  དེས་སྟོང་པའི་ཕུང་པོ་ཆོས་ཙམ་ཞིག་གྲུབ་པར་འདོད་ལ།  དེ་
ཡང་མི་རྟག་སྡུག་བསྔལ་སོགས་ཀྱི་རང་བཞིན་ཡིན་གྱི།  རྟག་སོགས་ཀྱིས་ཁྱད་པར་དུ་བྱས་པའི་སྟོང་ཉིད་ནི་ཅུང་ཟད་ཀྱང་མི་འདོད་དོ། །དེའི་ཕྱིར་ལུགས་སྔ་མ་དེ་ནི་ཐེག་པ་ཆུང་ངུའི་མདོ་རྣམས་ཀྱི་དགོངས་པ་ཡང་མིན་ནོ་ཞེས་བྱ་བར་

ཡང་གྲུབ་པ་ཡིན་ནོ། །ཐེག་པ་ཆེན་པོའི་མདོ་སྡེའི་དགོངས་པ་འགྲེལ་བར་བྱེད་པ་ལ།  ཚད་མའི་སྐྱེས་བུར་གྱུར་པ་ནི་འཕགས་པ་ཀླུ་སྒྲུབ་དང་།  འཕགས་པ་ཐོགས་མེད་གཉིས་ལས།  ཀླུ་སྒྲུབ་ཀྱི་གཞུང་ལུགས་ལས་བྱུང་བའི་སྟོང་
ཉིད་ནི་རྣམ་པ་གཉིས་ཏེ།  རིགས་པས་དཔྱད་པའི་སྟོང་ཉིད་དང་།  རྣལ་འབྱོར་པས་སོ་སོ་རང་གིས་རིགས་པར་བྱ་བའི་སྟོང་ཉིད་དོ། །དང་པོ་ནི།  གང་ཟག་གི་བདག་གི་སྟོང་པ་ཉིད་དང་།  ཆོས་ཀྱི་བདག་གི་སྟོང་པ་ཉིད་དོ། །དེ་ལ་དང་པོ་
ནི་རེ་ཞིག་ཕུང་ཁམས་སྐྱེ་མཆེད་རྣམས་ལ་འཇིག་རྟེན་པ་དང་ཕྱི་རོལ་པ་རྣམས་ཀྱིས་ཀུན་བརྟགས་པའི་གང་ཟག་དང་།  བདག་དང་སྐྱེས་བུ་སོགས་ཡུལ་ལ་ལོངས་སྤྱོད་པ་པོའི་རང་བཞིན་བཀག་ནས་ཕུང་སོགས་ཆོས་ཙམ་དུ་སྒྲུབ་པར་བྱེད་པ་ཡིན་
ཏེ།  ཇི་སྐད་དུ་འཇིག་རྟེན་ལས་འདས་པར་བསྟོད་པ་ལས།  ཕུང་པོ་ཙམ་ལས་གྲོལ་བ་ཡི། །སེམས་ཅན་མེད་པར་ཁྱོད་བཞེད་ལགས། །ཞེས་གསུངས་པ་ལྟར་རོ། །གཉིས་པ་ནི།  ཕྱི་ནང་གི་ཁམས་སྐྱེ་མཆེད་རྣམས་ལ་རང་གཞན་གྱི་གྲུབ་མཐའ་སྨྲ་
བ་རྣམས་ཀྱིས་ཀུན་བརྟག་པའི་རྟག་མི་རྟག་ཡོད་མེད།  སྐྱེ་མི་སྐྱེ་སོགས་ཐམས་ཅད་བཀག་ནས་རྟེན་ཅིང་འབྲེལ་བར་འབྱུང་བ་སྒྱུ་མ་ཙམ་ཞིག་ཏུ་ཟད་པར་སྟོན་པར་བྱེད་དོ། །དེ་ཉིད་ལས།  བློ་ལྡན་ཁྱོད་ཀྱིས་ཕུང་པོ་དེའང་། །སྒྱུ་མ་སྨིག་རྒྱུ་དྲི་
ཟ་ཡི། །གྲོང་ཁྱེར་རྨི་ལམ་འཇིག་རྟེན་དུ། །བློ་ལྡན་རྣམས་ལ་ཁྱོད་ཀྱིས་བསྟན། །ཅེས་གསུངས་སོ། །འདི་དག་ནི་རིགས་པའི་རྗེས་སུ་འབྲང་བའི་ཐོས་བསམ་གྱི་ཤེས་པས་དཔྱད་ནས་སྟོང་པར་བཞག་པ་ཡིན་པའི་ཕྱིར།  རྣམ་གྲངས་པའི་

སྟོང་པ་ཉིད་ཅེས་བྱའོ། །གཉིས་པ་ནི།  འཕགས་པ་རྣམས་ཀྱི་སོ་སོ་རང་གིས་རིག་པའི་ཡེ་ཤེས་ཀྱིས་བརྗོད་དུ་མེད་པའི་ཚུལ་དུ་རྟོགས་པར་བྱ་བའི་སྟོང་པ་ཉིད་དོན་དམ་པའི་བདེན་པ་ཞེས་ཐ་སྙད་དུ་བཏགས་པ་གང་
ཡིན་པ་དེ་ནི་ཡོད་མེད།  རྟག་ཆད་སྟོང་མི་སྟོང་སོགས་སྤྲོས་པའི་མཐའ་གང་དུ་ཡང་ཚིག་གི་ལམ་ནས་བསྟན་པར་མི་ནུས་པ་ཐ་སྙད་ཐམས་ཅད་ཀྱི་ཡུལ་ལས་འདས་པ་ཞིག་ཡིན་ནོ། །དེ་ལྟ་བུའི་ཆོས་ཉིད་སྟོང་པ་ཉིད་དེ་ཡང་ཅི་ལྟར་སྣང་
བའི་རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུ་འདིའི་རང་བཞིན་ཡིན་གྱི་འདི་ལས་ལོགས་སུ་གྲུབ་པ་ནི་ཅུང་ཟད་ཀྱང་མེད་དོ། །གསུམ་པོ་འདི་ལས་གཞན་པའི་སྟོང་གཞི་དོན་དམ་པར་གྲུབ་པ་ལ།  དགག་བྱ་ཀུན་རྫོབ་བཀག་པའི་སྟོང་པ་ཉིད་
ཅེས་བྱ་བ་ཅུང་ཟད་ཀྱང་བཞེད་པ་མིན་ཏེ།  རྩ་བ་ཤེས་རབ་ལས།  གལ་ཏེ་སྟོང་མིན་ཅུང་ཟད་ཡོད། །སྟོང་པ་ཅུང་ཟད་ཡོད་པར་འགྱུར། །མི་སྟོང་ཅུང་ཟད་ཡོད་མིན་ན། །སྟོང་པའང་ཡོད་པར་ག་ལ་འགྱུར། །ཞེས་སྟོང་གཞི་མ་གྲུབ་པས།  སྟོང་པ་
ཡང་མ་གྲུབ་པར་གསུངས་ལ།  ཡང་དེ་ཉིད་ལས།  རྒྱལ་བ་རྣམས་ཀྱིས་སྟོང་པ་ཉིད། །ཅེས་སོགས་སྟོང་ཉིད་ལ་བདེན་པར་འཛིན་པ་རྣམས་གསོར་མི་རུང་བའི་ལྟ་བ་ཅན་དུ་གསུངས་པའི་ཕྱིར་རོ། །གལ་ཏེ་རིགས་ཚོགས་དག་ལས་རང་སྟོང་
ཙམ་ལས་མ་བསྟན་ལ།  བསྟོད་ཚོགས་ལས་གཞན་སྟོང་དོན་དམ་པའི་བདེན་པ་བསྟན་པ་ཡིན་ནོ་ཞེ་ན།  བསྟོད་ཚོགས་ལས་ཀྱང་དེ་བཞིན་དུ་དོན་དམ་པར་གྲུབ་པར་སྟོན་པའི་ཚིག་ཅུང་ཟད་ཀྱང་མེད་ཀྱི་རིགས་ཚོགས་དང་མཐུན་པར་སྤྲོས་པའི་མཐའ་

ཐམས་ཅད་འགོག་པར་མཛད་དོ། །དེའི་ཕྱིར་གཞན་སྟོང་སྨྲ་བའི་ལུགས་འདི་ནི་འཕགས་པ་ཀླུ་སྒྲུབ་ཀྱི་ལུགས་ལས་ཕྱི་རོལ་ཏུ་གྱུར་པ་ཡིན་ནོ། །བྱམས་ཆོས་ཕྱི་མ་གསུམ་དང་།  ཐོགས་མེད་སྐུ་མཆེད་ཀྱི་གཞུང་ལས་བྱུང་བའི་སྟོང་པ་
ཉིད་ནི་རྣམ་པ་གསུམ་སྟེ།  རང་གི་མཚན་ཉིད་ཀྱི་སྟོང་པ་ཉིད་དང་།  དེ་བཞིན་དུ་ཡོད་པ་མིན་པའི་སྟོང་པ་ཉིད་དང་།  རང་བཞིན་གྱི་སྟོང་པ་ཉིད་དོ། །དང་པོ་ནི་ཀུན་བརྟག །གཉིས་པ་ནི་གཞན་དབང་།  གསུམ་པ་ནི་ཡོངས་གྲུབ་བོ། །
དེ་ལས་གཞན་དབང་རང་གི་མཚན་ཉིད་ཀྱིས་གྲུབ་ཅིང་།  དེ་ལ་ཀུན་བཏགས་ཀྱིས་སྟོང་པའི་སྟོང་ཉིད་ཡོངས་གྲུབ་དོན་དམ་པར་ཡོད་པས་རྟག་ཆད་དང་བྲལ་བས་དབུ་མའི་ལམ་དུ་བཞེད་དེ།  དབུས་མཐའ་ལས།  ཡང་དག་མ་ཡིན་ཀུན་རྟོག་
ཡོད། །དེ་ལ་གཉིས་པོ་ཡོད་པར་མིན། །སྟོང་པ་ཉིད་ནི་འདི་ལ་ཡོད། །དེ་ལ་ཡང་ནི་དེ་ཡོད་དོ། །སྟོང་པ་ཡང་མིན་མི་སྟོང་མིན། །ཡོད་པས་མེད་པས་ཡོད་པས་ན། །དེ་ལྟ་བས་ན་ཐམས་ཅད་བཤད། །འདི་ནི་དབུ་མའི་ལམ་
ཡིན་ནོ། །ཞེས་གསུངས་སོ། །དེ་ལྟར་ན་གཞན་དབང་དང་།  ཀུན་བརྟགས་ཀྱིས་སྟོང་པའི་ཡོངས་གྲུབ་གཞན་སྟོང་བདེན་པར་གྲུབ་བོ། །ཞེས་པའི་ཚུལ་འདི་ནི།  འཕགས་པ་བྱམས་པ་དང་།  ཐོགས་མེད་སྐུ་མཆེད་ཀྱི་གཞུང་དང་
མི་མཐུན་ཏེ།  དེ་དག་གི་ལྟར་ན་ཀུན་བརྟག་བཞིན་དུ་གཞན་དབང་ཡང་རང་གི་མཚན་ཉིད་ཀྱིས་མ་གྲུབ་པ་འགྱུར་དགོས་ན། གཞུང་འདི་དག་ཏུ་ནི་གཞན་དབང་ནི་སྒྱུ་མའི་སྤྲུལ་གཞི་ལྟར་ཡང་དག་པར་རྫས་སུ་གྲུབ་པར་བཤད་པའི་ཕྱིར།  དེའི་ཕྱིར་

འདི་ནི་ཐེག་པ་ཆེན་པོའི་མདོ་སྡེ་རྣམས་ཀྱི་དགོངས་པ་དང་དེའི་དགོངས་འགྲེལ་རྣམ་རིག་པ་དང་།  དབུ་མའི་གྲུབ་མཐའ་ལས་ཀྱང་ཕྱི་རོལ་དུ་གྱུར་པ་ཡིན་ནོ། །ཞེས་བྱ་བ་ལེགས་པར་གྲུབ་པ་ཡིན་ནོ། །འདི་རྣམས་
ནི་ཁོ་བོས་གྲུབ་མཐའ་ངན་པ་འདིའི་མཚང་རག་པ་ཅུང་ཟད་ཅིག་སྨོས་པར་ཟད་ཀྱི།  ཞིབ་མོར་དཔྱད་ན།  མདོ་སྡེ་ལ་མི་འཇུག །འདུལ་བར་མི་སྣང་།  མངོན་པའི་ཆོས་ཉིད་དང་འགལ་བ་སོགས་ལུང་དང་།  རིགས་པའི་གནོད་བྱེད་དུ་མ་ཞིག་ཡོད་མོད་ཀྱི་
འདིར་ནི་དཀྱུས་མ་འཆད་པའི་གེགས་སུ་འགྱུར་བའི་ཕྱིར་མ་སྤྲོས་སོ། །ཞེས་པའི་དགག་པ་མཛད་དོ། །འོན་ཀྱང་འདིའི་ཕྱོགས་སྔ་ཕྱི་རྣམས་ལ་བརྟགས་ན་འདི་ལྟར་མཐོང་སྟེ།  ཕྱོགས་སྔ་མའི་ལུགས་དེ་ཐེག་པ་ཆེ་ཆུང་གང་གི་ལུགས་མིན་པས་
ཆོས་འདི་བ་ལས་ཕྱི་རོལ་དུ་གྱུར་པའོ། །ཞེས་པ་ནི་སྐུར་པ་ཆེས་པའི་སྐྱོན་ཏེ།  བཀའ་ཕྱི་མ་བྱམས་ཆོས་ཕྱི་མ་དང་།  ཐོགས་མེད་སྐུ་མཆེད་ཀྱིས་བཀྲལ་བའི་ལུགས་ངེས་དོན་དུ་བྱས་ནས་ཡོངས་གྲུབ་དོན་དམ་པའི་བདེན་པ་མ་གཏོགས་པའི་ཆོས་གཞན་ཐམས་
ཅད་བདེན་མེད་དུ་གཏན་ལ་ཕབ་ཟིན་པས།  དངོས་སྨྲ་བ་གཞན་རྣམས་ལས་ཁྱད་པར་དུ་འཕགས་ཤིང་།  དབུ་མའི་ལྟ་བ་སྐྱེ་བ་ལ་ཚེགས་མེད་པའི་ལུགས་ཡིན་པའི་ཕྱིར།  སེམས་ཙམ་པའི་གྲུབ་མཐའ་མིན་པའི་ཤེས་བྱེད་དུ་གཞན་དབང་བདེན་གྲུབ་
ཏུ་མི་འདོད་པའི་ཕྱིར།  ཅེས་པ་ཡང་མ་ངེས་ཏེ།  དབུས་མཐའ་དང་།  ཐེག་བསྡུས་ལ་སོགས་པ་སེམས་ཙམ་པའི་གཞུང་ཕལ་ཆེར་དུ།  གཞན་དབང་རང་གི་མཚན་ཉིད་ཀྱིས་གྲུབ་པར་གསུངས་ཀྱང་།  དེ་ལྟར་དུ་ཁས་ལེན་པའི་སེམས་ཙམ་པ་དེ་དབུ་

མ་པར་བློ་སྦྱོང་བའི་ཚེ་གཞན་དབང་བདེན་མེད་དུ་གཏན་ལ་ཕབ་ཟིན་ནས།  ཆོས་ཉིད་ཡོངས་གྲུབ་ལ་བདེན་འཛིན་གྱི་ལྷག་མ་ལུས་པ་གཅིག་ངེས་པར་འདོད་དགོས་པའི་ཕྱིར།  གཞན་དབང་དང་བདེན་མེད་ཀྱི་གཞི་མཐུན་ཁས་བླངས་པ་ཙམ་གྱིས་
སེམས་ཙམ་པ་མིན་པར་མི་འགྱུར་ཏེ།  རྣམ་བདེན་རྫུན་རྩོད་པའི་གཞིར་གྱུར་པའི་རྣམ་པ་དེ།  གཞན་དབང་ལས་མ་འདས་པས།  སེམས་ཙམ་རྣམ་རྫུན་པ་ཡང་སེམས་ཙམ་པ་མིན་པར་འགྱུར་བའི་སྐྱོན་ཡོད་པའི་ཕྱིར་རོ། །གལ་ཏེ་དེ་ཡང་ཀུན་བརྟག་
ཡིན་ནོ་སྙམ་ན།  འོ་ན་དེ་སེམས་ཙམ་རྣམ་བདེན་པས་བདེན་པར་ཁས་བླངས་པར་མི་འཐད་པར་འགྱུར་ཏེ།  ཀུན་བརྟག་ཡིན་པའི་ཕྱིར།  འོ་ན་ཅི་ལྟར་སྙམ་ན།  རྗེ་བཙུན་ཤེས་བྱ་ཀུན་རིག་གི་ཞལ་སྔ་ནས་ལུགས་འདི་སེམས་ཙམ་པའི་ལྟ་བ་
དྲག་ཤོས་དབུ་མར་ཅུང་ཟད་མ་སླེབས་པ་ཞིག་ཡིན་གསུངས་པ་དེ་ཉིད་དོན་ལ་གནས་ཏེ།  གཞན་དབང་བདེན་མེད་དུ་གཏན་ལ་ཕབ་ཟིན་ནས་ཡོངས་གྲུབ་ལ་བདེན་འཛིན་གྱི་ལྷག་མ་ལུས་པའི་ཕྱིར་དང་།  མདོ་སྡེ་དགོངས་པ་ངེས་འགྲེལ་གྱི་དངོས་
བསྟན་ངེས་དོན་དུ་ཁས་བླངས་པའི་ཕྱིར་དང་།  ཐོགས་མེད་སྐུ་མཆེད་དང་།  ཕྱོགས་གླང་ཆོས་གྲགས་རྣམས་ལ་དབུ་མ་པ་ཆེན་པོ་ཞེས་པའི་ཐ་སྙད་མཛད་ནས།  དེ་དག་གི་གཞུང་ལུགས་ལ་དབུ་མའི་གཞུང་ལུགས་སུ་ཁས་བླངས་པའི་ཕྱིར་དང་།  གསུང་
རབ་ཀྱི་དགོངས་པ་འགྲེལ་བར་བྱེད་པའི་སྒོ་ཡང་།  ཀུན་བརྟག་གཞན་དབང་ཡོངས་གྲུབ་གསུམ་གྱི་སྒོ་ནས་གཙོ་བོར་མཛད་པའི་ཕྱིར་རོ། །རྗེས་འབྲང་དག་ན་རེ།  སེམས་ཙམ་པའི་ལུགས་མིན་ཏེ།  དེ་ནི་དངོས་སྨྲ་བ་ཡིན་ལ།  དངོས་སྨྲ་བ་ཡིན་ན།  དངོས་

པོ་དང་བདེན་གྲུབ་ཀྱི་གཞི་མཐུན་ཁས་ལེན་དགོས་པ་ལས་འདིར་དངོས་པོ་ཡིན་ན་བདེན་པར་མེད་པས་ཁྱབ་པར་ཁས་བླངས་པའི་ཕྱིར།  ཞེས་ཟེར་བ་མི་འཐད་དེ།  འགལ་བ་ལྷག་པོ་ཁས་བླངས་པ་མ་གཏོགས་པ་དོན་ལ་
ཁྱད་པར་མི་སྣང་བའི་ཕྱིར་ཏེ།  ཤེས་པ་དང་བདེན་གྲུབ་ཀྱི་གཞི་མཐུན་ཁས་བླངས་པའི་ཕྱིར།  གལ་ཏེ།  འཕགས་པ་ཀླུ་སྒྲུབ་ཀྱི་གཞུང་ལུགས་ཚད་མར་ཁས་བླངས་པས།  དབུ་མ་པ་ཡིན་ནོ་སྙམ་ན་ཡང་།  འདི་ནི་མ་ངེས་ཏེ།  ཀླུ་སྒྲུབ་ལ་བརྒལ་མ་ནུས་
པས་དེའི་གཞུང་ལུགས་འཁྱོག་པོར་བཤད་ནས།  རང་གི་གྲུབ་མཐའ་ལ་སྦྱར་བའི་ཕྱིར།  ཀླུ་སྒྲུབ་ཀྱི་དགོངས་པ་གཏན་ནས་མིན་ཏེ།  རྩ་བ་ཤེས་རབ་ལས།  སྐྱེ་དང་གནས་དང་འཇིག་པ་དག །མ་གྲུབ་ཕྱིར་ན་འདུས་བྱས་མེད། །འདུས་བྱས་
རབ་ཏུ་མ་གྲུབ་པས། །འདུས་མ་བྱས་ནི་ཅི་ལྟར་གྲུབ། །ཅེས་བདེན་པར་གྲུབ་པ་ཡོད་ན།  བདེན་པར་གྲུབ་པའི་འོས་སུ་གྱུར་པ་འདུས་བྱས་ཡང་བདེན་པར་མ་གྲུབ་ན་འདུས་མ་བྱས་ཅིའི་ཕྱིར་བདེན་པར་གྲུབ་ཅེས་གསུངས་ལ།  ཁྱོད་འདུས་མ་
བྱས་ཡོངས་གྲུབ་བདེན་གྲུབ་ཏུ་འདོད་པའི་ཕྱིར།  གལ་ཏེ་སྐྱོན་མེད་དེ།  གཞུང་འདི་དང་།  རྩོད་ཟློག་ལས།  གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་འདི་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཅེས་
པ་དང་།  སྟོང་ངོ་ཞེས་ཀྱང་མི་བརྗོད་དེ། །ཞེས་སོགས་མཐའ་བཞིའི་སྤྲོས་བྲལ་གསུངས་པ་རྣམས་ནི།  མཉམ་བཞག་ལ་ཟློའི་གནས་སྐབས་ཡིན་གྱི་རྗེས་ཐོབ་ཤན་འབྱེད་གནས་སྐབས་མིན་ནོ། །མཉམ་བཞག་ལ་ཟློའི་དོན་ནི།  འཕགས་

པའི་མཉམ་བཞག་ངོར་འདུས་བྱས་དང་།  འདུས་མ་བྱས་ཀྱི་ཆོས་གང་ཡང་བདེན་པར་མི་སྣང་ཞིང་།  ཡོད་མེད་སོགས་མཐའ་བཞི་གང་དུ་ཡང་མི་འཛིན་པའི་དོན་ཡིན་པས།  མཉམ་བཞག་ཟག་མེད་ཀྱི་བློའི་འཛིན་སྟངས་འཆད་པ་ཡིན་ལ།  རྗེས་
ཐོབ་ཤན་འབྱེད་ཀྱི་དོན་ཡང་རྗེས་ཐོབ་ཡུལ་གྱི་གནས་ལུགས་ལ་དཔྱོད་པའི་ཚེ།  འདི་ནི་བདེན་པར་གྲུབ།  འདི་ནི་བདེན་པར་མ་གྲུབ་ཅེས་སོ་སོར་འབྱེད་པའོ་ཞེས་སྨྲའོ། །དེ་ཤིན་ཏུ་མི་འཐད་དེ།  འདུས་མ་བྱས་མ་གྲུབ་པར་གསུངས་པ་དེ་མཉམ་བཞག་ལ་
ཟློའི་གནས་སྐབས་ཡིན་ན།  འདུས་བྱས་མ་གྲུབ་པར་གསུངས་པ་དེ་ཡང་མཉམ་བཞག་ལ་ཟློའི་སྐབས་ཡིན་པར་འདོད་དགོས་ཤིང་།  འདོད་པའང་ཡིན་ལ།  དེ་ལྟར་ན་མཚན་ཉིད་སྐྱེ་གནས་འཇིག་གསུམ་རིགས་པས་དཔྱད་ནས་འགོག་པ་དོན་
མེད་དུ་ཐལ་བའི་ཕྱིར་རོ། །དེས་ན་འདི་ནི་རྗེས་ཐོབ་ཤན་འབྱེད་ཀྱི་གནས་སྐབས་ཡིན་ཏེ།  བདེན་འཛིན་ནི་འདུས་བྱས་ཕུང་པོ་ལྔ་ལ་ཞུགས་པ་ཤས་ཆེ་བས།  འདུས་བྱས་བདེན་མེད་དུ་གཏན་ལ་ཕབ་པའི་རིགས་པ་རྒྱས་པར་གསུངས་ནས།  འདུས་མ་བྱས་
ལ་བདེན་འཛིན་ཆེས་ཆུང་བས་དེ་བདེན་མེད་དུ་སྒྲུབ་པའི་རིགས་པ་རྒྱས་པར་མ་གསུངས་པར།  དགག་བྱ་འདུས་བྱས་བདེན་པར་མ་གྲུབ་པས།  དེ་བཀག་པའི་འདུས་མ་བྱས་བདེན་པར་མ་གྲུབ་ཅེས་བསྡུས་ཏེ་གསུངས་པའི་ཕྱིར་རོ། །འདི་ནི་འཕགས་
ཡུལ་གྱི་མཁས་པ་ཆེན་པོ་རྣམས་ཀྱི་འཆད་ཚུལ་རྨད་དུ་བྱུང་བ་སྟེ།  དཔལ་ལྡན་ཆོས་ཀྱི་གྲགས་པས།  དངོས་པོའི་ཡུལ་ཅན་གྱི་སྒྲ་རྟོག་སེལ་འཇུག་དུ་སྒྲུབ་པའི་རིགས་པ་རྒྱས་པར་གསུངས་ནས།  དངོས་མེད་ཀྱི་ཡུལ་ཅན་གྱི་སྒྲ་རྟོག་སེལ་འཇུག་

དུ་སྒྲུབ་པའི་རིགས་པ་ཚིགས་སུ་བཅད་པ་གཅིག་གིས་བསྡུས་པ་བཞིན་ནོ། །རྩོད་ཟློག་གི་ལུང་དོན།  མཉམ་བཞག་ལ་ཟློའི་སྐབས་ལ་སྦྱར་ན་དབུ་མ་པས་དངོས་སྨྲ་བའི་རྩོད་པ་བཟློག་པ་དེ་མཉམ་བཞག་གི་སྐབས་
ཡིན་གྱི།  རྗེས་ཐོབ་ཀྱི་གནས་སྐབས་མིན་པར་ཁས་བླངས་དགོས་པས་གད་པ་ལ་ཐུག་ཀྱང་ཕྱིར་ལྡོག་མི་ཤེས་པའོ། །དེས་ན་ཡུལ་གྱི་གནས་ལུགས་བདེན་པར་གྲུབ་ཀྱང་འཕགས་པའི་མཉམ་བཞག་ལ་བདེན་པ་མི་སྣང་བར་འདོད་པ་ལ་ནི་
རྗེ་བཙུན་གྲགས་པ་རྒྱལ་མཚན་གྱིས།  རྣལ་འབྱོར་སྤྱོད་པ་བ་རྣམས་ཀྱང་དབུ་མ་པར་འདོད།  སངས་རྒྱས་ཀྱི་ཡེ་ཤེས་སྤྲོས་པ་ཐམས་ཅད་དང་བྲལ་བར་འདོད་པ་ཡིན་མོད་ཀྱི།  ཁྱེད་རང་གི་འདོད་པ་དང་་ནང་འགལ་བས་དེ་ལྟར་འདོད་པ་ནི་མི་
གྲུབ་བོ་ཞེས་སུན་ཕྱུང་སྟེ་རྣམ་པར་འཇོག་གོ།  ཞེས་གསུངས་པ་འདི་ཉིད་བཏེགས་ནས་མགོ་བོའི་ཐོག་ཏུ་བཞག་པར་བྱ་སྟེ།  ཡུལ་གྱི་གནས་ལུགས་བདེན་པར་གྲུབ་ན་གནས་ལུགས་རྟོགས་པའི་བློ་ལ་བདེན་པར་མི་སྣང་བ་འགལ་བའི་ཕྱིར་
རོ། །གང་དག་རྟག་ལྟ་ཕུགས་སུ་འཚང་ཞིང་སྤྱོད་ལམ་བདེ་བའི་ཕྱིར་གཞན་གྱི་གྲུབ་མཐའ་ལ་ཁ་གཡར་བའི་བློ་རྩིང་དག་གིས་ས་ཇོ་གཉིས་ལྟ་བའི་གནད་ལ་མི་མཐུན་པ་མེད་དོ། །ཞེས་ཟེར་བ་ནི།  རྗེ་བཙུན་གྲགས་པ་རྒྱལ་མཚན་གྱིས། 
གལ་ཏེ་དོན་དམ་པར་ཡོད་དོ་ཞེ་ན།  འོ་ན་ཡོད་པའི་མཐའ་ལྷུང་བའི་ཕྱིར་དབུ་མ་པའི་ལམ་མིན་པར་འགྱུར་རོ། །འོ་ན་ཁྱོད་དོན་དམ་དུ་མེད་པར་འདོད་པའི་ཕྱིར་ཁྱེད་ཀྱང་མེད་པའི་མཐའ་ལྟུང་བར་འགྱུར་རོ་ཞེ་ན།  ཁོ་བོ་ཅག་དོན་དམ་པར་ཡོད་པར་མ་གྲུབ་

པའི་ཕྱིར་མེད་པར་ནི་མི་འདོད་དོ། །འོ་ན་ཁྱེད་གང་དུ་འདོད་ཅེ་ན་ཁོ་བོ་ཅག་ཀུན་རྫོབ་ཏུ་ཇི་ལྟར་གནས་པ་དེ་ལྟར་འདོད་དེ།  ཀུན་རྫོབ་ཏུ་ཆད་པའི་མཐའ་ལས་གྲོལ་ལ།  དོན་དམ་པར་གང་དུ་ཡང་འདོད་པ་མེད་པས་མཐའ་ཐམས་ཅད་ལས་གྲོལ་
བས་དབུ་མ་ཞེས་བྱའོ། །ཞེས་གསུངས་པ་འདི་ཙམ་ཡང་མ་མཐོང་བར་ཟད་དོ། །དེས་ན་བདེན་པ་ལ།  མྱ་ངན་འདས་པ་བདེན་གཅིག་པུ། །ཞེས་གསུངས་པ་ལྟ་བུ་མི་བསླུ་བ་ལ་བདེན་པར་བྱས་པ་དང་།  དོན་དམ་པར་མ་གྲུབ་པར་གསུངས་
པའི།  དགག་བྱ་ལ་བདེན་གྲུབ་ཏུ་བྱས་པ་གཉིས་ལས།  དང་པོ་ནི།  དབུ་མ་པ་རྣམས་ཀྱང་ཐ་སྙད་དུ་ཡོད་པར་འདོད་ལ།  ཕྱི་མ་ལ་ལྟོས་པའི་བདེན་པ།  ཇི་སྲིད་ཁས་ལེན་གྱི་བར་དུ་དབུ་མ་པར་འགྱུར་བའི་གོ་སྐབས་མེད་དོ། །དེ་དག་
གིས་ནི་ལུགས་དང་པོ་ལ་སྒྲོ་སྐུར་དང་བྲལ་བའི་རབ་དབྱེ་བསྟན་ཟིན་ཏོ།།          ༈            །།ད་ནི་ལུགས་གཉིས་པ་ལ་ལུང་རིགས་ཀྱི་དཔྱད་པ་ཅུང་ཟད་བརྗོད་པར་བྱ་སྟེ།  དེ་ལ་དངོས་པོ་ལ་བདེན་པར་འཛིན་པའི་བདེན་
འཛིན་ཉེས་པ་ཐམས་ཅད་ཀྱི་རྩ་བ་ཡིན་པས་དེའི་ཞེན་ཡུལ་སུན་ཕྱུང་དགོས་པ་ཤིན་ཏུ་འཐད་ཀྱང་།  རིགས་པས་བཙལ་བའི་ཚེ་མ་རྙེད་པའི་བདེན་པ་བཀག་ཙམ་གྱི་སྟོང་ཉིད་མེད་དགག་དེ་ཉིད་དོན་དམ་བདེན་པ་མཚན་ཉིད་པ་ཡིན་པར་འདོད་པ་དང་། 
སྟོང་ཉིད་དེར་མངོན་པར་ཞེན་པ་དགག་བྱ་མ་ཡིན་པར་འདོད་པ་དབུ་མའི་གཞུང་ལུགས་ལས་འདས་ཏེ།  བདེན་གཉིས་རང་འགྲེལ་དུ་མདོ་དྲངས་པ་ལས།  དེ་ལ་ཀུན་རྫོབ་ཀྱི་བདེན་པ་གང་ཞེ་ན།  ཇི་སྙེད་འཇིག་རྟེན་གྱི་ཐ་སྙད་གདགས་པ་དང་ཡི་གེ་དང་། 

 སྐད་དང་།  བརྡ་བསྟན་པ་དག་གོ།  དོན་དམ་པའི་བདེན་པ་ནི་གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་གསུངས་ཤིང་།  དེའི་དོན་བདེན་གཉིས་ལས།  ཡོད་མེད་དངོས་པོ་མཁྱེན་
པ་ཡི། །ཀུན་མཁྱེན་པས་ཀྱང་གང་མ་གཟིགས། །དེ་ཡི་དངོས་པོ་ཅི་འདྲ་ཞིག །ཤིན་ཏུ་ཞིབ་པའི་ལྟ་བས་དཔྱོད། །ཞེས་དོན་དམ་བདེན་པ་མཚན་ཉིད་པ་ནི།  སོ་སོ་སྐྱེ་བོའི་བློའི་ཡུལ་ལས་འདས་པ་འཕགས་པའི་མཉམ་བཞག་
ཟག་པ་མེད་པའི་ཡེ་ཤེས་ཀྱིས་ཀྱང་གཉིས་སུ་སྣང་བ་ནུབ་ཅིང་།  ཡོད་མེད་རྟག་ཆད་ལ་སོགས་པའི་མཐའ་གང་དུ་ཡང་མ་མཐོང་བ་ཉིད་དོན་དམ་བདེན་པར་གསུངས་པའི་ཕྱིར།  གལ་ཏེ་དེ་ནི་རང་རྒྱུད་པའི་ལུགས་ཡིན་ནོ་སྙམ་ན།  ཐལ་
འགྱུར་བ་རྣམས་ཀྱང་འདི་དང་ཁྱད་པར་མེད་དེ།  དཔལ་ལྡན་ཟླ་བས།  དངོས་ཀུན་ཡང་དག་རྫུན་པ་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་རྫུན་པའང་ཀུན་
རྫོབ་བདེན་པར་གསུང་། །ཞེས་དང་།  སྤྱོད་འཇུག་ལས།  དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་གསུངས་པའི་མཐོང་བ་ཡང་དག་པ་ནི།  འཕགས་པའི་མཉམ་བཞག་ཟག་པ་མེད་པ་ཡིན་ལ།  འཇིག་
རྟེན་པའི་བློ་ཐམས་ཅད་ནི་མཐོང་བ་རྫུན་པ་ཡིན་པས།  བདེན་པ་བཙལ་ནས་མ་རྙེད་པའི་རིགས་ཤེས།  རྗེས་དཔག་གི་དངོས་ཀྱི་བཟུང་བྱར་གྱུར་པའི་སྟོང་ཉིད་མེད་དགག་དེ་ཀུན་རྫོབ་ཏུ་འཇོག་དགོས་པའི་ཕྱིར་རོ། །འོ་ན་སྐབས་འགའ་ཞིག་ཏུ་

བདེན་པ་བཀག་ཙམ་གྱི་སྟོང་ཉིད་མེད་དགག་དེ་དོན་དམ་བདེན་པར་གསུངས་པ་དང་།  སློབ་དཔོན་ཟླ་བས་རིགས་པ་དྲུག་ཅུ་པའི་འགྲེལ་བར།  བདེན་པ་གཉིས་སུ་འཇོག་པ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ།  ཞེས་གསུངས་པ་དང་
འགལ་ལོ་སྙམ་ན།  དེ་ནི་བདེན་པར་འཛིན་པའི་བློ་ལ་ལྟོས་ནས་བདེན་མེད་རྟོགས་པས།  དེའི་ཡུལ་ལ་དོན་དམ་པར་འཇོག་པ་རྣམ་གྲངས་པའི་དོན་དམ་བདེན་པ་ཞེས་བཏགས་པ་བར་འཇོག་གོ།  འདོགས་པའི་རྒྱུ་མཚན་ནི་བདེན་པ་འཛིན་པའི་
བློ་ལ་ལྟོས་ནས་གནས་ལུགས་རྟོགས་པའི་བློའི་ཡུལ་ཡིན་པའི་ཕྱིར་བཏགས་པའི་དགོས་པ་ནི་དོན་དམ་བདེན་པ་མཚན་ཉིད་པ་རྟོགས་པ་ལ་ཐོག་མར་འདི་ཉིད་རྟོགས་དགོས་སོ། །ཞེས་ཤེས་པའི་ཆེད་ཡིན་པའི་ཕྱིར།  དངོས་ལ་གནོད་བྱེད་ནི།  
སྟོང་མི་སྟོང་སོགས་ཀྱི་མཐའ་གང་རུང་དུ་གཟུང་བའི་རྟོག་པའི་དངོས་ཡུལ་ཡིན་པའི་ཕྱིར་རོ། །མདོར་ན་རིགས་པས་བདེན་པ་བཀག་ནས་བདེན་མེད་དུ་བཟུང་བའི་རྟོག་པའི་དངོས་ཡུལ་དོན་དམ་བདེན་པ་མཚན་ཉིད་པར་འདོད་པ་ནི།  དོན་དམ་
བདེན་པའི་དོན་སྤྱི་ལ་དོན་དམ་བདེན་པར་འདོད་པ་ཡིན་པས།  བུམ་པའི་དོན་སྤྱི་ལ་བུམ་པར་འདོད་པ་དང་འདྲའོ། །འདི་ནི་སྤྱོད་འཇུག་ལས།  རྣལ་འབྱོར་ཀུན་རྫོབ་ཉེས་མེད་དེ། །འཇིག་རྟེན་ལ་ལྟོས་དེ་ཉིད་མཐོང་། །ཞེས་དང་འཇུག་འགྲེལ་
ལས་ཀྱང་།  ཟག་པ་མེད་པའི་ཡེ་ཤེས་དང་བྲལ་བ་སོ་སོ་སྐྱེ་བོ་རྣམས་ཀྱི་ཤེས་པས་ཀྱང་གཟིགས་པ་ཟག་པ་མེད་པ་ལ་གནོད་པ་མིན་པས་རྣམ་པ་དེ་ལྟ་བུའི་ཡུལ་ལ་འཇིག་རྟེན་གཞན་གྱིས་གནོད་པ་མིན་ནོ། །ཞེས་དང་།  བདེན་གཉིས་ལས། 

 དེ་བས་འདི་ནི་ཀུན་རྫོབ་སྟེ། །ཡང་དག་པར་ན་སྐྱེ་བ་མེད། །ཅེས་བྱ་བ་ལ་སོགས་པའོ། །ཞེས་གསུངས་པ་ཐམས་ཅད་དགོངས་པ་གཅིག་པར་སྣང་ངོ་། །བདེན་པ་བཀག་ཟིན་ནས་དེ་བཀག་པའི་སྟོང་ཉིད་དུ་མངོན་པར་ཞེན་པ་བཀག་
ཏུ་མི་རུང་བར་འདོད་པ་ནི་དབུ་མའི་གཞུང་ལུགས་ཀྱི་གནད་ཆེན་པོ་འཆུག་པ་སྟེ།  མདོ་སྡུད་པ་ལས།  ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་
གནས་ལ་དད་མ་ཡིན། །ཅེས་དང་།  ཡུམ་བར་མ་ལས།  གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །གཟུགས་མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཞེས་སོགས་གཉིས་འཛིན་མཐའ་དག་དགག་
བྱར་གསུངས་པའི་ཕྱིར་དང་།  དེ་དག་གི་དོན་མངོན་རྟོགས་རྒྱན་ལས།  གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་དང་།  ཐེག་པ་ཆེན་པོའི་སྦྱོར་ལམ་གྱི་སྐབས་སུ།  རྟག་མི་རྟག་སོགས་
ཀྱི་མཐའ་སོ་གཉིས་ལ་ཞེན་སྤྱོད་བཀག་ནས་བསྒོམས་པས་མཐོང་ལམ་གྱི་གནས་སྐབས་སུ་སྒྲོ་འདོགས་སོ་གཉིས་དང་བྲལ་བ་མངོན་དུ་འགྱུར་བར་གསུངས་པ་དང་།  འཕགས་མཆོག་ཀླུ་སྒྲུབ་ཀྱིས།  རྒྱལ་བ་རྣམས་ཀྱིས་སྟོང་པ་ཉིད། །ལྟ་
ཀུན་ངེས་པར་འབྱུང་བར་གསུང་། །གང་དག་སྟོང་པ་ཉིད་ལྟ་བ། །དེ་དག་སྒྲུབ་ཏུ་མེད་པར་གསུངས། །ཞེས་དང་།  སྟོང་ངོ་ཞེས་ཀྱང་མི་བརྗོད་དོ།  མི་སྟོང་ཞེས་ཀྱང་མི་བྱ་ཞིང་། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་བརྗོད་པར་བྱ། །ཞེས་དང་།  

ཀུན་རྟོག་ཐམས་ཅད་སྤོང་བའི་ཕྱིར། །སྟོང་ཉིད་བདུད་རྩི་སྟོན་མཛད་ན། །གང་ཞིག་དེ་ལ་ཞེན་གྱུར་པ། །དེ་ནི་ཁྱོད་ཀྱིས་ཤིན་ཏུ་སྨད། །ཅེས་དང་།  གང་གིས་ཐུགས་བརྩེས་ཉེར་བཟུང་ནས། །ལྟ་བ་ཐམས་ཅད་སྤོང་བའི་ཕྱིར། །དམ་པའི་
ཆོས་ནི་སྟོན་མཛད་པ། །གོ་ཏཾ་དེ་ལ་ཕྱག་འཚལ་ལོ། །ཞེས་དང་།  དཔལ་ལྡན་ཟླ་བས།  གཉིས་སུ་མེད་པའི་བློ་ནི་དངོས་པོ་དང་།  དངོས་པོ་མེད་པ་ལ་སོགས་པའི་མཐའ་གཉིས་དང་བྲལ་བའི་ཤེས་རབ་བོ། །ཞེས་དང་།  དེའི་
ཕྱིར།  དེ་ཁོ་ན་ཉིད་ལ་དེའི་ཡུལ་ཅན་ནི་དངོས་པོ་དང་དངོས་པོ་མེད་པ་དང་ཞེས་པ་ནས་དེའི་རང་གི་ངོ་བོ་མི་དམིགས་པའི་ཕྱིར་རོ། །ཞེས་པའི་བར་དུ་གསུངས་པ་དང་།  བདེན་གཉིས་ལས།  ཡང་དག་ཉིད་དུ་གཉིས་མེད་དེ། །དེ་ཉིད་ཕྱིར་ན་དེ་སྟོང་
མེད། །མི་སྟོང་མ་ཡིན་ཡོད་མེད་མིན། །མི་སྐྱེ་མ་ཡིན་སྐྱེ་མིན་ཅེས། །དེ་ལ་སོགས་པ་བཅོམ་ལྡན་གསུངས། །ཞེས་སོགས་དབུ་མའི་གཞུང་ལུགས་ཁུང་ཐུབ་ཐམས་ཅད་ནས་སྟོང་མི་སྟོང་ལ་སོགས་པ་གཉིས་འཛིན་ཐམས་ཅད་དགག་
བྱར་གསུངས་པར་མཐུན་ནོ། །གལ་ཏེ་སྔར་གྱི་ལུང་དེ་དག་གི་དོན།  སྟོང་ཉིད་ལ་བདེན་པར་བཟུང་བ་དགག་བྱར་གསུང་པ་ཡིན་གྱི།  བདེན་པ་བཀག་པའི་སྟོང་ཉིད་དུ་བཟུང་བ་དགག་བྱར་སྟོན་པ་མིན་ནོ། །ཞེས་སྨྲ་བ་ནི།  བསྟན་པའི་སྙིང་པོ་
སྤྲོས་བྲལ་ཉམས་པར་བྱེད་པའི་བདུད་ཚིག་བློ་གྲོས་དང་བསོད་ནམས་ཆུང་བ་རྣམས་བསླུ་བར་བྱེད་པའི་གཏམ་སྟེ།  དེ་ལྟར་ན་ལྟ་ཀུན་ཅེས་དང་།  ཀུན་རྟོག་ཐམས་ཅད་ཅེས་དང་།  ལྟ་བ་ཐམས་ཅད་ཅེས་མང་ཚིག་གསུངས་པ་དོན་མེད་པར་འགྱུར་ཏེ། 

 ཆོས་ཅན་ལ་བདེན་པར་བཟུང་བ་དང་།  དེའི་སྟོང་ཉིད་ལ་བདེན་པར་འཛིན་པ་གཉིས་ཀ་ཡང་མཐར་འཛིན་བཞིའི་ནང་ནས་དང་པོ་གཅིག་པུར་འདུས་པའི་ཕྱིར།  དེས་ན་མཐར་འཛིན་བཞི་ཆར་བསྡུ་བའི་ཕྱིར་དུ་མང་ཚིག་
གསུངས་པ་ཡིན་གྱི།  ཆོས་ཅན་སོ་སོ་བའི་སྟེང་གི་མཐར་འཛིན་གཅིག་ཁོ་ན་དགག་བྱ་ཡིན་ན་མང་ཚིག་གསུངས་པ་དོན་མེད་པར་ཤེས་པར་བྱའོ། །བདེན་པས་སྟོང་པའི་སྟོང་པ་ཁོ་ནར་བཟུང་བ་དབུ་མའི་ལྟ་བ་མཐར་ཐུག་རྟོགས་པར་བྱས་ནས།  དེ་
དགག་ཏུ་མི་རུང་བ་འདོད་པ་ནི་གསང་སྔགས་ཀྱི་རྒྱུད་སྡེ་རྣམས་ལས་རྣམ་གྲངས་དུ་མས་སྨད་ཅིང་།  རྣལ་འབྱོར་ཆེན་པོའི་སྐབས་སུ་རྩ་ལྟུང་བཅུ་གཅིག་པར་འགྱུར་བར་གསུང་པ་སོགས་རབ་ཏུ་མང་པོ་ཡོད་ཀྱང་སྐབས་འདིར་ནི་མ་སྤྲོས་སོ། །
ཡོད་མིན་མེད་མིན་གྱི་དོན།  དོན་དམ་དུ་ཡོད་པ་མིན།  ཀུན་རྫོབ་ཏུ་མེད་པ་མིན།  ཅེས་པ་ལ་འཆད་པ་ནི་ཤིན་ཏུ་མི་འཐད་དེ།  ཡོད་མིན་མེད་མིན་མཐའ་བཞིའི་སྤྲོས་བྲལ་མཚན་ཉིད་པ་ནི།  འཕགས་པའི་མཉམ་བཞག་ཟག་པ་མེད་པའི་
ཡེ་ཤེས་ཀྱི་གཟིགས་ངོ་ཡིན་ལ།  རྗེས་མཐུན་པ་ནི་སོ་སོ་སྐྱེ་བོའི་གནས་སྐབས་སུ་མཐར་ཐུག་དཔྱོད་པའི་རིག་ཤེས་ཀྱི་བློ་ངོར་རྟོག་དགོས་ཤིང་།  དེའི་ཚེ་ཆོས་ཅན་བུམ་པ་ལྟ་བུ་ཀུན་རྫོབ་ཏུ་མེད་པ་མིན་ན་རིག་ཤེས་དེའི་ངོར་བུམ་པ་ཀུན་རྫོབ་ཏུ་ཡོད་
པར་འགྱུར་ཏེ།  ཀུན་རྫོབ་ཏུ་མེད་པ་མིན་པའི་ཕྱིར།  རྟགས་ཁྱབ་གཉིས་ཆར་ཁས་བླངས།  འདོད་ན་ཐལ་འགྱུར་བ་རྣམས་ཀྱིས་མྱུ་གུ་བདག་ལས་སྐྱེ་བ་མེད་པར་བསྒྲུབ་པ་ལ་རང་རྒྱུད་བྱ་མི་རིགས་པའི་ཤེས་བྱེད་དུ།  དེའི་ཚེ་ཆོས་ཅན་མྱུ་གུ་ཚད་མས་

གྲུབ་པ་མེད་པ་འདི་ཉིད་གཙོ་བོར་བཀོད་པ་ཚིག་གསལ་ལས་གསུངས་པ་དང་འགལ་མི་འགལ་ལེགས་པར་སོམས་ཤིག །ཡང་ཡོད་མིན་མེད་མིན་གྱི་དོན་ཡོད་པ་ཡང་བདེན་པར་མ་གྲུབ།  མེད་པ་ཡང་བདེན་པར་མ་གྲུབ་ཅེས་སོགས་ལ་འཆད་
པ་ནི།  སྤྲོས་བྲལ་བློ་ཡུལ་དུ་མ་ཤར་བའི་གཏམ་སྟེ།  སྤྱིར་འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཅི་ལྟར་གྲུབ། །ཅེས་དང་།  དངོས་པོ་ཡོད་པ་མ་ཡིན་ན། །དངོས་མེད་གང་གིས་ཡིན་པར་འགྱུར། །ཞེས་པ་ལྟ་བུ།  འདུས་
བྱས་འདུས་མ་བྱས་དངོས་པོ་དངོས་མེད་གཉིས་ཀ་དགག་གཞིར་བྱས་ནས།  དེའི་སྟེང་དུ་བདེན་པ་བཀག་པ་ཡང་ཡོད་མོད་ཀྱི་ཆོས་ཅན་གཟུང་འཛིན་གཉིས་སྟོང་གི་ཤེས་པ་ལྟ་བུའི་སྟེང་དུ་མཐའ་བཞིའི་སྤྲོས་པ་བཀག་པར་ཡེ་ཤེས་སྙིང་པོ་ཀུན་
ལས་བཏུས་པ་ལས་གསུངས་པས།  དེའི་ཚེ་ཡོད་པ་དང་མེད་པ་སོགས་བཞི་པོ་ཆོས་ཅན་དུ་བྱས་ནས།  དེའི་སྟེང་དུ་བདེན་པ་བཀག་པ་ལ་འབྲེལ་ཅི་ཡོད་སོམས་ཤིག །གལ་ཏེ་དེའི་དོན་གཟུང་འཛིན་གཉིས་སྟོང་གི་རྣམ་པར་ཤེས་པ་དོན་དམ་
དུ་ཡོད་པ་མིན།  ཀུན་རྫོབ་ཏུ་མེད་པ་མིན།  ཅེས་སོགས་ལ་སྦྱར་བ་ཡིན་ནོ་སྙམ་ན།  གཟུང་འཛིན་གཉིས་སྟོང་གི་རྣམ་ཤེས་ཆོས་ཅན།  དོན་དམ་དུ་ཡོད་པ་དང་།  ཀུན་རྫོབ་ཏུ་མེད་པ་གཉིས་ཀ་ཡིན་པར་ཐལ།  དེ་གཉིས་ཀ་མིན་པ་མ་ཡིན་
པའི་ཕྱིར།  རྟགས་གསལ་འབྲུ་གནོན་གྱི་ཐོག་ཏུ་དངོས་འགལ་ཡིན་ལ།  ཁྱབ་པ་དགག་པ་གཉིས་ཀྱི་རྣལ་མ་གོ་བ་ལ་དངོས་འགལ་ཡིན་པས་གངས་རིའི་ཁྲོད་ཀྱི་དགེ་སྦྱོང་ཐམས་ཅད་འདི་ལ་ལན་གང་འདེབས་བཀའ་གྲོས་མཛོད་ཅིག །

དབུ་མའི་ལྟ་བ་ལ་དཔྱོད་པའི་གནས་སྐབས་སུ།  དགག་པ་གཉིས་རྣལ་མ་གོ་བ་འདི་ལ་འཕགས་མཆོག་ཀླུ་སྒྲུབ་ཀྱིས།  གལ་ཏེ་ཡོད་པ་སུན་ཕྱུང་བས། །ཅི་སྟེ་མེད་པ་པར་གྱུར་ན། །དེ་ཕྱིར་མེད་པ་སུན་ཕྱུང་
བས། །ཅི་ཕྱིར་ཡོད་པ་པར་མི་འགྱུར། །ཅེས་ཆེད་དུ་གཏད་པའི་དགག་པ་གསུངས་པ་འདི་ཡང་དྲན་པར་གྱིས་ཤིག །མཐར་ཐུག་དཔྱོད་པའི་རིག་ཤེས་ཀྱི་ངོར་ཡོད་མིན་མེད་མིན་གྱི་ལྟ་བ་ཁས་བླངས་པ་ལ།  རྒྱ་ནག་ཧ་ཤང་གི་ལྟ་བ་
ཡིན་ནོ་ཞེས་པ་བརྟག་དཔྱད་མ་བྱས་པའི་ཚིག་རང་དགའ་བ་འཇིག་རྟེན་གྱི་ཁམས་སུ་འཕངས་པ་ནི་བསྟན་པའི་སྙིང་པོ་སྤྲོས་བྲལ་ཉམས་པའི་ཆེད་དུ་བདུད་རིགས་ཀྱིས་བྱིན་གྱིས་རླབས་ནས་བཀྱེ་བར་བྱེད་པ་སྟེ།  རྒྱ་ནག་ཧ་ཤང་གིས་ནི་གནས་ལུགས་ཀྱི་
དོན་ལ་བརྟགས་དཔྱད་མ་བྱས་པར་རྟོག་པ་རང་དགར་བཀག་ནས་ཅི་ཡང་ཡིད་ལ་མི་བྱེད་པ་ཙམ་ལ།  ལྟ་བ་མཐར་ཐུག་རྟོགས་པར་འདོད་པ་ཡིན་ཞིང་།  དེ་ཉིད་མཁས་པ་ཀཱ་མ་ལ་ཤི་ལས་ལུང་དང་རིགས་པས་སུན་ཕྱུང་བ་ཡིན་ལ།  འདི་ནི་དབུ་
མའི་གཞུང་ལུགས་ལས་བཤད་པའི་རིགས་པ་རྣམས་ཀྱིས་ཡུལ་གྱི་གནས་ལུགས་གཏན་ལ་དབབ་པ་ན།  མཐར་འཛིན་རྣམས་ཀྱི་ཞེན་ཡུལ་རེ་རེ་ནས་སུན་ཕྱུང་སྟེ།  མཐར་ཡོད་མེད་ལ་སོགས་སྤྲོས་པའི་མཐའ་གང་ཡང་མ་རྙེད་པ་ཙམ་ལ་དབུ་
མའི་ལྟ་བ་རྟོགས་ཞེས་པའི་ཐ་སྙད་ཙམ་ཞིག་མཛད་པ་ཡིན་པས།  དེ་གཉིས་མཚུངས་པར་འདོད་པ་ནི།  མཁས་པ་སྦྱངས་པར་རློམ་པ་རྣམས་ཀྱང་བརྟག་དཔྱད་ཅུང་ཟད་ཀྱང་མ་བྱས་པའམ།  ཡང་ན་ཐབས་ལ་བསླུ་བའི་བདུད་ཀྱིས་

ཟིན་པར་ངེས་སོ། །དེས་ན་བདེན་པས་སྟོང་པ་ཙམ་དུ་བཟུང་ནས།  ཡོད་མིན་མེད་མིན་གྱི་སྤྲོས་བྲལ་འགོག་པ་འདི་ནི།  བླ་མ་དབུ་མ་པའི་འཇམ་དབྱངས་ཀྱིས་བསྟན་པའི་གྲུབ་མཐའ་ཡིན་གྱི།  འཕགས་མཆོག་ཀླུ་སྒྲུབ་ཡབ་སྲས་ཀྱི་གཞུང་དང་
འགལ་བ་ཁོ་ན་ཡིན་ནོ། །ཇི་ལྟར་བསྟན་ན།  དེ་ཉིད་ཀྱི་གསང་བའི་རྣམ་ཐར་ལས།  ཁོ་བོའི་རྒྱུད་ལ་ཡོད་པའི་དབུ་མའི་ལྟ་བ་འདི་ཐལ་རང་གང་གི་ལྟ་བ་ཡིན་ཅེས་བླ་མ་དབུ་མ་པས་བརྒྱུད་ནས་འཇམ་དབྱངས་ལ་ཞུས་པས།  འཇམ་དབྱངས་
ཀྱི་ཞལ་ནས་དེ་ནི་ཐལ་རང་གང་གིའང་ལྟ་བ་མིན་ནོ་ཞེས་གསུངས།  དེ་ལ་རྣམ་ཐར་རྩོམ་པ་པོ་ན་རེ།  དེའི་ཚེ་རྗེ་འདི་ཉིད་ཀྱི་ཐུགས་རྒྱུད་ལ་ཞང་ཐང་སག་པ་ནས་བརྒྱུད་པའི་ཡོད་མིན་མེད་མིན་གྱི་ལྟ་བ་དེ་ཡོད་པས་དེ་སྐད་དུ་གསུངས་པ་ཡིན་པར་
འདུག་ཅེས་བྲིས་སྣང་ངོ་། །ཐར་པ་དོན་གཉེར་རྟོག་དཔྱོད་དང་ལྡན་པ་རྣམས་ཀྱིས་འདི་ལ་བག་ཟོན་མཛོད་ཅིག །གལ་ཏེ་སྟོང་ཉིད་དུ་མངོན་པར་ཞེན་པ་ཡང་འགོག་དགོས་ན།  བདེན་པ་བཀག་ནས་སྟོང་ཉིད་རིགས་པས་བསྒྲུབ་པ་དོན་མེད་པར་
འགྱུར་ཞིང་།  སྟོང་ཉིད་རྟོགས་པའི་བློ་དེ་ཡུལ་གྱི་གནས་ཚུལ་ལ་ཞུགས་པ་མ་ཡིན་པར་འགྱུར་རོ་ཞེ་ན་སྐྱོན་མེད་དེ།  ཐོག་མར་བདེན་པ་མ་བཀག་ན།  བདེན་སྟོང་དུ་ཞེན་པ་དགག་ཏུ་མེད་པས་སྟོང་ཉིད་རིགས་པས་སྒྲུབ་དགོས་ལ།  བདེན་པས་
སྟོང་པ་ཙམ་རྟོགས་པའི་བློ་ནི།  བདེན་འཛིན་ཉིད་ལ་ལྟོས་ནས་ཡུལ་གྱི་གནས་ལུགས་རྟོགས་པ་འཇོག་པའི་ཕྱིར་རོ། །དབུ་མ་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་པ་ལ།  སྒྲུབ་བྱེད་དུ་བཀོད་པ་རྣམས་ནི་སྒྲུབ་བྱེད་ལྟར་

སྣང་བར་ཡིན་ཚུལ་དང་།  རང་རྒྱུད་པའི་གཞུང་ཁུང་ཐུབ་རྣམས་ལས།  ཀུན་རྫོབ་གཅིག་པུར་མ་བརྟགས་ཉམས་དགའ་བ་ཉིད་དུ་གསུངས་ཀྱི་།  རང་གི་མཚན་ཉིད་ཀྱིས་གྲུབ་པར་གསུངས་པ་མེད་པ་
སོགས་ཀྱི་རྣམ་བཞག་རྒྱས་པར་ནི།  གཞན་དུ་འཆད་པར་འདོད་པས་འདིར་མ་སྤྲོས་སོ། །ད་ནི་ཀུན་རྫོབ་ཀྱི་རྣམ་བཞག་ལ་བརྗོད་པར་བྱ་སྟེ།  དེ་ལ་ཀུན་རྫོབ་ཐམས་ཅད་འདི་ནི་ལྷས་བྱིན་ནོ།  འདི་ནི་ལྷས་སྦྱིན་གྱི་མིག་གོ་ཞེས་
སོགས་མིང་གི་ཐ་སྙད་བཏགས་པ་ཐམས་ཅད།  མིང་གི་ཐ་སྙད་དེའི་དབང་གིས་ཡོད་པར་བཞག་པ་མ་གཏོགས་པ་འཇོག་བྱེད་གཞན་མེད་པར་འདོད་པ་ནི།  ཀུན་རྫོབ་ཐ་སྙད་ཀྱི་དབང་གིས་བཞག་པའི་དོན་གཏན་མིན་ཏེ།  ཆོས་ཡང་དག་པར་སྡུད་པའི་
མདོ་ལས།  རིགས་ཀྱི་བུ་འཇིག་རྟེན་གནས་པ་ན་སྐྱེ་བ་དང་།  འགག་པ་ལ་མངོན་པར་ཞེན་པ་ཡིན་པས།  དེ་ལ་དེ་བཞིན་གཤེགས་པ་ཐུགས་རྗེ་ཆེན་པོ་ཅན་གྱིས་འཇིག་རྟེན་སྐྲག་པའི་གནས་ཡོངས་སུ་སྤོང་བའི་ཕྱིར།  ཐ་སྙད་ཀྱི་དབང་གིས་
སྐྱེའོ།  འགག་གོ་ཞེས་གསུངས་ཀྱི།  རིགས་ཀྱི་བུ་འདི་ལས་ཆོས་འགའ་ཡང་སྐྱེ་བ་ནི་མེད་དོ། །ཞེས་གསུངས་ཞིང་།  བདེན་གཉིས་རང་འགྲེལ་དུ་མདོ་དྲངས་པ་ལས་ཀྱང་།  དེ་ལ་ཀུན་རྫོབ་ཀྱི་བདེན་པ་གང་ཞེ་ན།  ཅི་སྙེད་འཇིག་རྟེན་གྱི་
ཐ་སྙད་བཏགས་པ་དང་།  ཡི་གེ་དང་།  སྐད་དང་།  བརྡའ་བཏགས་པ་དག་གོ་ཞེས་དང་།  སྟོང་ཉིད་བདུན་ཅུ་པ་ལས།  གནས་པའམ་སྐྱེ་འཇིག་ཡོད་མེད་དང་། །དམན་པའམ་མཉམ་དང་ཁྱད་པར་ཅན། །སངས་རྒྱས་འཇིག་རྟེན་བསྙད་དབང་གིས། །

གསུངས་ཀྱི་ཡང་དག་དབང་གིས་མིན། །ཞེས་ཀུན་རྫོབ་ཐ་སྙད་ཀྱི་དབང་གིས་གཞག་པར་གསུངས་པའི་དོན་ལ་བདེན་གཉིས་རང་འགྲེལ་ལས།  འཇིག་རྟེན་གྱི་ཐ་སྙད་གདགས་པ་ནི།  འཇིག་རྟེན་གྱི་འཇུག་པ་སྟེ།  ཤེས་པ་དང་ཤེས་བྱའི་
མཚན་ཉིད་ཡིན་གྱི།  རྗོད་པར་བྱེད་པའི་མཚན་ཉིད་ནི་མིན་ཏེ།  དེ་ནི་འོག་ནས་བརྗོད་པའི་ཕྱིར་རོ་ཞེས་འཇིག་རྟེན་པའི་བློ་ལ་སྣང་བའི་དབང་གིས་བཞག་པ་དང་།  དེ་ལ་བརྟེན་ནས་མིང་གི་ཐ་སྙད་ཀྱིས་བཞག་པ་སོགས་ཐམས་ཅད་ཀྱང་ཐ་སྙད་
ཀྱི་དབང་གིས་བཞག་པའི་དོན་དུ་གསུངས་ཀྱི།  མིང་གི་ཐ་སྙད་ཁོ་ན་ལ་འདོད་པ་བཀག་པའི་ཕྱིར།  གལ་ཏེ་དེ་ནི་རང་རྒྱུད་པའི་ལུགས་ཡིན་ནོ་སྙམ་ན།  དཔལ་ལྡན་ཟླ་བ་ཡང་འདི་ཁོ་ན་བཞིན་དུ་བཞེད་དེ།  འཇུག་པ་ལས།  དེ་བློ་ལ་
ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་རྫུན་པ་ཡིན། །ཅེས་དང་།  འདི་ན་ཅི་ལྟར་སད་བཞིན་དེ་སྲིད་དུ། །མ་སད་དེ་སྲིད་དེ་ལ་གསུམ་པོ་ཡོད། །ཅེས་དང་།  རབ་རིབ་མཐུ་ཡིས་སྐྲ་ཤད་ལ་སོགས་པའི། །ཞེས་
པའི་འགྲེལ་བར།  དེ་བཞིན་དུ་མ་རིག་པའི་རབ་རིབ་ཀྱིས་གནོད་པ་བྱས་པའི་དེ་ཁོ་ན་ཉིད་མ་མཐོང་བ་དག་གིས་ཕུང་པོ་དང་།  ཁམས་དང་།  སྐྱེ་མཆེད་ལ་སོགས་པའི་རང་གི་ངོ་བོ་དམིགས་པ་གང་ཡིན་པ་དེ་ནི།  དེ་དག་གི་ངོ་བོ་ཀུན་རྫོབ་པའོ། །
ཞེས་འཇིག་རྟེན་པའི་བློ་ལ་སྣང་བའི་དབང་གིས་ཡུལ་དེ་དང་།  དེར་བཞག་པ་ཐམས་ཅད་ཀུན་རྫོབ་ཐ་སྙད་ཀྱི་དབང་གིས་བཞག་པའི་དོན་དུ་གསུངས་པའི་ཕྱིར་རོ། །ཐ་སྙད་བཏགས་པའི་དོན་བཙལ་བའི་ཚེ་ན་མི་རྙེད་ཅེས་པའི་སྒྲ་ཙམ་སྨྲས་ཀྱང་དོན་ལ་བཙལ་

ནས།  རྙེད་པར་བྱས་འདུག་སྟེ།  ལས་ཀྱི་འབྲས་བུ་བསྐྱེད་པའི་ཚུལ་ལ་རིགས་པས་བརྟགས་ཤིང་དཔྱད་པའི་ཚེ་ན།  ལས་འབྲས་ཀྱི་རྟེན་དུ་གྱུར་པའི་ཞིག་པ་དངོས་པོ་བ་ཁས་བླངས་པའི་ཕྱིར།  འདི་
ཐུན་མོང་མིན་པའི་གྲུབ་མཐའ་བྱེད་པ་རྣམས་ལ་འདི་འདྲི་སྟེ།  ལས་ཀྱིས་ཞིག་པ་དངོས་པོ་བ་བསྐྱེད་ནས་ཞིག་པ་དངོས་པོ་བས་འབྲས་བུ་བསྐྱེད་པ་དེ་རིགས་ངོར་ཁས་ལེན་པ་ཡིན་ནམ།  ཐ་སྙད་དུ་ཁས་ལེན་པ་ཡིན།  དང་པོ་ལྟར་
ན་དོན་གོ་བས་ཁོ་བོ་ནི་ཅི་ཡང་མི་སྨྲའོ། །ཕྱི་མ་ལྟར་ན་ཐ་སྙད་དུ་ལས་དང་འབྲས་བུ་གཞན་ཡིན་པར་ཐལ།  ཐ་སྙད་དུ་དེ་གཉིས་ཀྱི་བར་དུ་ཞིག་པ་དངོས་པོ་བས་ཆོད་པའི་ཕྱིར།  དཔེར་ན་ཆུས་བར་དུ་ཆོད་པའི་རི་ཕན་ཚུན་བཞིན་ནོ། །
འདོད་ན་ཐ་སྙད་དུ་སྔར་གྱི་ཤིང་གི་ས་བོན་དང་།  ཕྱིས་ཀྱི་ཤིང་སྡོང་གཉིས་གཞན་ཡིན་པར་ཐལ་ལོ། །དེ་ཡང་འདོད་ན། གང་ཕྱིར་འཇིག་རྟེན་ས་བོན་ཙམ་བཏབ་ནས། །ཞེས་པ་རྩ་འགྲེལ་གྱི་སྐབས་སུ།  ཐ་སྙད་དུ་གཞན་
སྐྱེ་མེད་པའི་ཤེས་བྱེད་དུ།  ཐ་སྙད་དུ་སྔར་གྱི་ཤིང་གི་ས་བོན་དང་།  ཕྱིས་ཀྱི་ཤིང་སྡོང་གཞན་མ་ཡིན་པའི་ཕྱིར།  ཅེས་བཀོད་པ་འདི་དྲན་པར་གྱིས་ཤིག །རང་སྡེ་དངོས་སྨྲ་བ་དག་གིས་ལས་འབྲས་ཀྱི་རྟེན་དུ་ཆུད་མི་ཟ་བ་དང་། 
ཐོབ་པ་དང་།  ཀུན་གཞིའི་རྣམ་ཤེས་ཁས་ལེན་པ་དང་།  ཁྱེད་ཞིག་པ་དངོས་པོ་བ་ཁས་ལེན་པ་རྣམས་དབུ་མ་ཐལ་འགྱུར་བའི་ངོས་ནས་འཁྲུལ་པ་ཡིན་པ་མཉམ་པོ་ལ།  སྔ་མ་གསུམ་ནི་སངས་རྒྱས་པའི་གྲུབ་མཐའ་སྨྲ་བ་རེ་རེའི་

ལུགས་ཡིན་ལ།  ཞིག་པ་དངོས་པོ་བ་ནི་ཆོས་འདི་པ་ལས་ཕྱི་རོལ་དུ་གྱུར་པ་མུ་སྟེགས་བྱེ་བྲག་པའི་གྲུབ་མཐའ་ཡིན་གྱི།  ནང་པའི་གྲུབ་མཐའ་ལ་མེད་པས་ཤིན་ཏུ་མི་འཐད་པའི་གནས་སོ། །དཔལ་ལྡན་ཟླ་བས།  ཀུན་གཞི་ལས་
འབྲས་ཀྱི་རྟེན་ཡིན་པ་འགོག་པའི་རིགས་པ་དེ་ཞིག་པ་དངོས་པོ་ལ་ཡང་མཚུངས་ཏེ།  གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཞིག་དངོས་མེད་ཀྱང་འདིར་ནུས་ཕྱིར། །ཞེས་འདོན་པ་བསྒྱུར་བས་ཆོག་པའི་ཕྱིར།  གཞན་དུ་ན་
ཀུན་གཞིའི་རྣམ་པར་ཤེས་པས་མི་རིགས་པ་ཅི་ཞིག་བྱས་ནས་ཆད་པ་བཅད།  དེས་ན་ཀུན་གཞི་སོགས་ལས་འབྲས་ཀྱི་རྟེན་དུ་མེད་ཀྱང་ལས་འགག་ནས་ཡུན་རིང་པོ་ལོན་ཀྱང་།  འབྲས་བུ་འབྱུང་བ་མི་འགལ་བའི་ཤེས་བྱེད་དུ།  ལས་
རང་བཞིན་གྱིས་མི་འགག་པའི་ཕྱིར།  ཅེས་བཀོད་ཅིང་།  རྩ་ཤེ་ལས་ཀྱང་དེ་ལྟར་གསུངས་པས་ཐ་སྙད་དུ་གཞན་སྐྱེ་མེད་པའི་ཚུལ་གོ་ན།  མི་གོ་བའི་དོན་མེད་ཀྱང་རང་གི་རྟོག་པ་ལ་གང་ཤར་ཚད་མར་བྱེད་པ་དག་གིས་འདི་མ་གོ་བར་སྣང་
ངོ་། །ཞིབ་པར་གཞན་དུ་འཆད་ཅིང་ངག་ལས་ཤེས་སོ། །ཡང་ཆུ་ཕོར་པ་གང་གི་གོ་ས་ན།  རིགས་དྲུག་གི་མིག་ཤེས་དྲུག་གིས་བལྟས་པའི་ཚེ།  མིག་ཤེས་དྲུག་པོ་མ་འཁྲུལ་པར་མཚུངས་པས་དེའི་ཡུལ་དྲུག་པོ་ཡོད་མཚུངས་སུ་
འདོད་པ་ནི།  དབུ་མ་ཐལ་འགྱུར་བའི་ལུགས་ལས་འདས་ཤིང་།  དངོས་སྟོབས་ཀྱི་རིགས་པ་དང་ཡང་འགལ་ཏེ།  ཐལ་འགྱུར་བའི་ལུགས་ལ་མིའི་མིག་ཤེས་ལ་ལྟོས་ཏེ།  མིག་ཤེས་དེ་ཉིད་མ་འཁྲུལ་བས།  དེའི་ཡུལ་ཆུ་ཡོད་པ་ཡིན་

གྱི།  མིག་ཤེས་གཞན་ལྔ་འཁྲུལ་བས།  དེའི་ཡུལ་ལྔ་པོ་ཡང་འཇིག་རྟེན་ཉིད་ལ་ལྟོས་ནས་ལོག་པའི་ཀུན་རྫོབ་ཏུ་འདོད་པ་ཡིན་ལ།  ཡི་དྭགས་ཀྱི་མིག་ཤེས་ལ་ལྟོས་ནས་མིག་ཤེས་དེ་ཉིད་མ་
འཁྲུལ་པས་དེའི་ཡུལ་རྣག་ཁྲག་ཡང་འཇིག་རྟེན་ཉིད་ལ་ལྟོས་ནས་བདེན་པ་ཡིན་ཅིང་།  མིག་ཤེས་གཞན་ལྔ་འཁྲུལ་པ་ཡིན་པ་སོགས་ཐམས་ཅད་ལ་སྦྱར་བར་བྱ་བ་ཡིན་ནོ། །གལ་ཏེ་མིའི་མིག་ཤེས་དང་ཡི་དྭགས་ཀྱི་མིག་ཤེས་
སོགས་ལ་ལྟོས་ནས་མ་བཞག་པར།  སྤྱིར་མིའི་མིག་ཤེས་འཁྲུལ་ལམ་མ་འཁྲུལ་ཞེ་ན།  འདིར་ཀུན་རྫོབ་ཐམས་ཅད་བློ་ལ་དེ་ལྟར་སྣང་བའི་དབང་གིས་བཞག་པར་ཁས་བླངས་པ་ཡིན་གྱི།  ཡུལ་ཅན་གྱི་བློ་ལ་མ་ལྟོས་པའི་
དོན་བཞག་མི་ཤེས་པ་ནི།  ཀུན་རྫོབ་ཐ་སྙད་ཀྱི་དབང་གིས་བཞག་པའི་དོན་ཡིན་པར་གོང་དུ་བཤད་མ་ཟིན་ནམ།  འོན་ཀྱང་དེང་སང་གི་བྱིས་པ་རྣམས་ཀྱིས་འདི་མ་གོ་བས་གྲུབ་མཐའི་གནད་འཆུག་པར་སྣང་ངོ་། །དོན་འདི་ཉིད། 
རབ་རིབ་དང་ལྡན་དབང་པོ་ཅན་མཚུངས་པ། །ཆུ་འབབ་ཀླུང་ལ་ཡི་དྭགས་རྣག་བློ་ཡང་། །ཞེས་པ་རྩ་འགྲེལ་གཉིས་ཀྱི་དོན་ལ་དཔྱད་ན་མི་རྟོག་པའི་དོན་མེད་དོ། །དངོས་སྟོབས་ཀྱི་རིགས་པ་དང་ཇི་ལྟར་འགལ་ན།  ཤཱཀྱ་ཐུབ་པའི་
གཟུགས་གཅིག་ལ་མཛེས་མི་མཛེས་ཀྱི་རྫས་གཉིས་ཡོད་པར་ཐལ།  དེ་ལ་ལྟ་བའི་འོད་སྲུང་གི་མིག་ཤེས་དང་།  རྫོགས་བྱེད་ཀྱི་མིག་ཤེས་གཉིས་མ་འཁྲུལ་བར་མཚུངས་པའི་ཕྱིར།  ཆུ་ཕོར་གང་ལ་རིགས་དྲུག་གི་མིག་ཤེས་དྲུག་གིས་ལྟས་

ནས་ཆུ་ཕོར་གང་མི་ཁོ་ནས་བཏུང་བའི་ཚེ་ན་མི་དེས་བདུད་རྩི་དང་རྣག་ཁྲག་སོགས་ཀྱི་རྫས་དྲུག་ཅར་བཏུང་བར་འགྱུར་ཏེ།  ཆུ་ཕོར་གང་གི་གོ་ས་ན་རྫས་དྲུག་ཅིག་ཅར་ཡོད་པའི་ཕྱིར།  དེས་ན་ཐོག་བཅས་ཀྱི་དངོས་རྫས་སོ་སོ་བ་དྲུག་གོ་ས་གཅིག་
ཏུ་གནས་པ་འདི་ནི་དབང་གིས་ཕྱུག་པ་དག་མ་གཏོགས་གཞན་སུ་ཞིག་སྨྲ་བ་ནུས།  རྗེས་འབྲང་དག་སྐྱོན་དེ་སྤང་བར་འདོད་ནས།  ཆུ་ཕོར་གང་གི་གོ་ས་ན་བདུད་རྩི་ཕོར་གང་།  རྣག་ཁྲག་ཕོར་གང་སོགས་ཡོད་པར་མི་འདོད་ཀྱི།  ཕོར་པ་གང་པོ་དེ་
ཉིད་ལ་རིགས་དྲུག་གི་མིག་ཤེས་དྲུག་གིས་བལྟས་པའི་ཚེ།  ཆུའི་རྫས་དྲུག་ཆ་དང་།  བདུད་རྩིའི་རྫས་དྲུག་ཆ་སོགས་ཡོད་པར་སྨྲའོ། །འདི་ནི་གྱི་ན་སྟེ།  དེའི་ཚེ་ཆུ་ཕོར་གང་དེ་མི་ཡིས་བཏུང་བ་ན་རྫས་དྲུག་ཆར་བཏུང་བར་ཐལ་བའི་སྐྱོན་སོ་ན་གནས་
ཤིང་།  ཆུ་ཕོར་གང་བཏུང་རྒྱུ་མེད་པའི་ཉེས་པ་ལྷག་པོ་གནས་ཏེ།  ཆུའི་རྫས་དྲུག་ཆ་ལས་མེད་པའི་ཕྱིར་རོ། །དེས་ན་མིའི་མིག་ཤེས་ཀྱིས་བལྟས་པའི་ཚེ་འགྲོ་བ་གཞན་གྱི་མིག་ཤེས་ཀྱིས་བལྟས་པ་དང་མ་བལྟས་པ་གང་ཡིན་རུང་།  མིག་ཤེས་
དེའི་ངོར་ཐ་སྙད་དུ་ཆུ་ལས་གཞན་མ་དམིགས་ཤིང་དོན་དམ་པར་ནི་ཆུ་ཉིད་ཀྱང་མ་དམིགས་པ་ལ།  ཁྱོད་རྫས་དྲུག་ཅར་ཚང་བར་བྱེད་པ་ནི་དངོས་འཛིན་ལྷག་པོ་བསྣན་པའོ། །དེས་ན་ཀུན་རྫོབ་མ་དཔྱད་པའི་བློ་ངོར་འཇོག་དགོས་ཞེས་པའི་འུད་གོག་མང་
ཡང་དོན་ལ་རིགས་པས་དཔྱད་ནས་འཇོག་པར་སྣང་བས།  དབུ་མ་ཐལ་འགྱུར་བའི་ལུགས་ཀྱི་ཀུན་རྫོབ་ཀྱི་རྣམ་བཞག་ལས་ཉམས་པ་ཡིན་ནོ། །འཕྲོས་དོན་ལ་ཡང་རིམ་པ་བཞིན་དཔྱད་པར་བྱ་སྟེ།  དབུ་མ་པ་གཞན་གྱིས་ཤེས་སྒྲིབ་ཏུ་ཁས་བླངས་

པའི་ཆོས་ཀྱི་བདེན་འཛིན་ཉོན་སྒྲིབ་ཡིན་པ་འཕགས་པ་ཀླུ་སྒྲུབ་ཀྱི་དགོངས་པ་གཏན་མིན་ཏེ།  རྩ་བ་ཤེས་རབ་ལས།  ལས་དང་ཉོན་མོངས་ཟད་པས་ཐར། །ལས་དང་ཉོན་མོངས་རྣམ་རྟོག་ལས། །ཞེས་
པའི་རྣམ་རྟོག་ནི་ཆོས་ཀྱི་བདེན་འཛིན་ཡིན་ལ།  དེ་ཉོན་སྒྲིབ་ཡིན་ན།  སྐབས་འདིའི་ཉོན་མོངས་སུ་ཐལ་བའི་སྐྱོན་ཡོད་པའི་ཕྱིར་རོ། །ཡང་ཆོས་ལ་བདེན་པ་འཛིན་པའི་བདེན་འཛིན་ནི།  ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་མ་རིག་པ་
ཡིན་པས།  སྟོང་ཉིད་བདུན་ཅུ་པ་ལས།  རྒྱུ་རྐྱེན་ལས་སྐྱེས་དངོས་རྣམས་ལ། །ཡང་དག་པ་ནི་རྟོག་པ་གང་། །དེ་ནི་སྟོན་པས་མ་རིག་གསུངས། །དེ་ལས་ཡན་ལག་བཅུ་གཉིས་འབྱུང་། །ཞེས་པའི་གཞུང་གིས་བསྟན་པར་འདོད་
པ་ནི་བློ་གྲོས་ཤིན་ཏུ་བརྩིང་བའི་རྣམ་ཐར་ཏེ།  གཞུང་དེས་ཆོས་ལ་བདེན་པར་འཛིན་པའི་བདེན་འཛིན་ཡན་ལག་བཅུ་གཉིས་ཀྱི་རྒྱུར་བསྟན་གྱི་ཡན་ལག་བཅུ་གཉིས་ཀྱི་ནང་ཚན་དུ་མ་བསྟན་པའི་ཕྱིར་རོ། །གལ་ཏེ་གཞུང་དེས་དེ་ལྟ་བུའི་
བདེན་འཛིན་དེ་མ་རིག་པ་ཡིན་པར་བསྟན་པ་ཡིན་ནོ་སྙམ་ན།  སྐྱོན་མེད་དེ།  མ་རིག་པ་ལ་ཤེས་སྒྲིབ་ཏུ་གྱུར་པའི་མ་རིག་པ་དང་།  ཉོན་སྒྲིབ་ཏུ་གྱུར་པའི་མ་རིག་པ་གཉིས་ཡོད་པ་ལས།  དང་པོ་ནི།  ཡན་ལག་བཅུ་གཉིས་ཀྱི་རྒྱུ་དང་།  
ཕྱི་མ་ཡན་ལག་བཅུ་གཉིས་ཀྱི་ནང་ཚན་དུ་གཞུང་དེ་ཉིད་ཀྱིས་བསྟན་པའི་ཕྱིར་རོ། །དེས་ནི་ཆོས་ལ་བདེན་པར་འཛིན་པའི་བདེན་འཛིན་ཤེས་སྒྲིབ་ཡིན་ཀྱང་།  བཞི་བརྒྱ་པ་ལས།  སྲིད་པའི་ས་བོན་དུ་བཤད་པ་ནི།  ཡན་ལག་བཅུ་གཉིས་ཀྱིས་

བསྡུས་པའི་མ་རིག་པའི་རྒྱུ་བྱེད་པ་ལ་དགོངས་པ་ཡིན་གྱི།  ཉོན་སྒྲིབ་ཡིན་པའི་དོན་ནི་མིན་ནོ། །ཆོས་ཀྱི་བདེན་འཛིན་ཤེས་སྒྲིབ་ཡིན་པ་ལ།  མགོན་པོ་བྱམས་པ་དང་ཀླུ་སྒྲུབ་གཉིས་དགོངས་པ་གཅིག་ཏུ་སྣང་སྟེ།  གཉིས་
ཆར་གྱིས་ཀྱང་།  ཡན་ལག་བཅུ་གཉིས་ཀྱིས་བསྡུས་པའི་འབྲས་བུའི་རྟེན་འབྲེལ་བདུན་པོ།  རྒྱུའི་རྟེན་འབྲེལ་ལྔ་ལས་འབྱུང་ཞིང་།  རྒྱུའི་རྟེན་འབྲེལ་ནི་ཆོས་ཀྱི་བདེན་འཛིན་དུ་གྱུར་པའི་རྣམ་རྟོག་ལས་འབྱུང་བར་གསུངས་པའི་ཕྱིར་རོ། །ཇི་
ལྟར་ན་རྩ་ཤེ་ལས།  ལས་དང་ཉོན་མོངས་རྣམ་རྟོག་ལས། །ཞེས་པའི་རྣམ་རྟོག་དང་།  རིན་ཆེན་ཕྲེང་བ་ལས།  ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ཅེས་པའི་ཕུང་པོར་འཛིན་པ་དང་།  སྟོང་ཉིད་བདུན་ཅུ་
པ་ལས།  སྔར་དྲངས་པའི་ཚིག་རྐང་དང་པོ་གསུམ་གྱིས་བསྟན་པའི་མ་རིག་པ་དང་།  བཞི་བརྒྱ་པ་ལས།  སྲིད་པའི་ས་བོན་རྣམ་ཤེས་ཏེ། །ཞེས་པའི་རྣམ་ཤེས་དང་།  མངོན་རྟོགས་རྒྱན་ལས་བཤད་པའི་ཆོས་ཀྱི་དབང་དུ་བྱས་པའི་
རྫས་འཛིན་རྟོག་པ་དང་།  བདེན་འཛིན་གྱི་དབང་དུ་བྱས་པའི་གཟུང་རྟོག་རྣམས་དང་།  རྒྱུད་བླ་མ་ལས།  དེ་ནི་ཕུང་པོ་ཁམས་དབང་རྣམས། །ལས་དང་ཉོན་མོངས་དག་ལ་གནས། །ལས་དང་ཉོན་མོངས་ཚུལ་བཞིན་མིན། །
ཡིད་ལ་བྱེད་ལ་རྟག་ཏུ་གནས། །ཞེས་པའི་ཚུལ་མིན་ཡིད་བྱེད་རྣམ་དོན་གཅིག་ཏུ་སྣང་ལ།  དེའི་ངོས་འཛིན་རྒྱུད་བླ་མར།  འཁོར་གསུམ་རྣམ་པར་རྟོག་པ་གང་། །དེ་ནི་ཤེས་བྱའི་སྒྲིབ་པར་འདོད། །ཅེས་ཤེས་སྒྲིབ་ཏུ་བཤད་པའི་ཕྱིར་རོ། །

དེ་ལྟ་བུའི་ཤེས་སྒྲིབ་དེ་ཇི་སྲིད་དབུ་མའི་ལྟ་བ་རྒྱུད་ལ་མ་སྐྱེས་ཀྱི་བར་དུ་དངོས་པོ་ལ་བདེན་པར་འཛིན་པའི་བདེན་འཛིན་ཁོ་ན་ཡིན་ལ།  དབུ་མའི་ལྟ་བ་རྒྱུད་ལ་སྐྱེས་ནས།  མཐོང་ལམ་མ་ཐོབ་ཀྱི་བར་དུ་ཡུལ་གྱི་
ཕྱོགས་སུ་ཞེན་པ་ཡིན་ན།  གཟུང་རྟོག་དང་།  ཡུལ་ཅན་གྱི་ཕྱོགས་སུ་ཞེན་ན་མོས་པ་ཡིད་བྱེད་ཀྱི་བཏགས་འཛིན་རྟོག་པ་ཡིན་ལ།  ཆོས་རང་བཞིན་མེད་པར་རྟོགས་པའི་མཐོང་ལམ་སྐྱེས་ཕྱིན་ཆད་བདེན་འཛིན་མེད་པའི་གཟུང་
རྟོག་དང་།  དེ་ཁོ་ན་ཉིད་ཡིད་བྱེད་ཀྱི་བཏགས་འཛིན་རྟོག་པ་ཡིན་ནོ། །དེས་ན་ཤེས་སྒྲིབ་ལ་བདེན་འཛིན་ཡོད་པ་དང་།  མེད་པ་གཉིས་ལས།  སྔ་མ་ཡན་ལག་བཅུ་གཉིས་ཀྱིས་བསྡུས་པའི་མ་རིག་པའི་རྒྱུ་ཡིན་པས་ཉོན་མོངས་
ཀྱི་མིང་གིས་བཏགས་པ་ཡོད་ལ།  ཕྱི་མ་ལ་ཡང་ཡུལ་ལ་མངོན་པར་ཞེན་པའི་ཆ་ནས་ཉོན་མོངས་ཀྱི་མིང་གིས་བཏགས་པ་ཡང་ཡོད་དེ།  བྱང་ཆུབ་སེམས་དཔའ་རྣམས་ཀྱི་ཉོན་མོངས་ནི་རྣམ་པར་རྟོག་པའོ། །ཞེས་པ་ལྟར་རོ། །ཀླུ་སྒྲུབ་ཀྱི་
གཞུང་ལས།  ཆོས་ཀྱི་བདེན་འཛིན་ཉོན་མོངས་སུ་བཤད་པ་མི་སྣང་ཞིང་།  དཔལ་ལྡན་ཟླ་བས།  ཆོས་ལ་བདེན་པར་འཛིན་པའི་བདེན་འཛིན་ཉོན་མོངས་ཅན་གྱི་མི་ཤེས་པ་བཤད་པ་ནི།  སྔར་ལྟར་བཏགས་པ་བ་ལ་དགོངས་པ་ཡིན་གྱི། 
གཞན་དུ་ཀླུ་སྒྲུབ་ཀྱི་དགོངས་པར་འགྲོ་བ་དཀའོ། །ཆོས་ཀྱི་བདག་འཛིན་ཡིན་ན།  བདེན་འཛིན་ཡིན་པས་མ་ཁྱབ་པ་ཡང་སྔ་མ་ལ་དཔག་སྟེ་ཤེས་ནུས་ཤིང་།  འོག་ཏུ་འཆད་པར་ཡང་འགྱུར་རོ། །དེས་ན་བདེན་འཛིན་ཡིན་ན།  ཉོན་

སྒྲིབ་ཡིན་པས་ཁྱབ་པ་ནི་ཀླུ་སྒྲུབ་དང་བྱམས་པ་གཉིས་ཆར་གྱི་དགོངས་པ་མིན་ནོ། །བདག་གཉིས་ཀྱི་ངོས་འཛིན་ལ།  སློབ་དཔོན་ལེགས་ལྡན་འབྱེད་ཀྱིས།  ཡིད་ཀྱི་རྣམ་པར་ཤེས་པ་བདག་གི་གདགས་གཞིར་འདོད་པ་ཡིན་གྱི།  བདག་
དང་གང་ཟག་ཏུ་འདོད་པ་ནི་མིན་ཏེ།  རྣམ་པར་ཤེས་པ་དེ་ཆོས་དང་གང་ཟག་གཉིས་སུ་ཕྱེ་བའི་ཚེ་ཆོས་སུ་བཞེད་པའི་ཕྱིར་རོ། །རྟོག་གེ་འབར་བ་ལས།  འདི་ལྟར་ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་
ཏེ།  འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས་ལུས་དང་།  དབང་པོའི་ཚོགས་དག་ལ་ཉེ་བར་འདོགས་པའི་ཕྱིར་ཏེ།  ཞེས་གསུངས་སོ། །ངར་འཛིན་ལྷན་སྐྱེས་ཀྱིས་ངའོ་སྙམ་དུ་བཟུང་བའི་དམིགས་
ཡུལ་གྱི་ང་ཙམ་ཐ་སྙད་དུ་ཡོད་པ་དབུ་མ་ཐལ་འགྱུར་བའི་ལུགས་ཡིན་ཀྱང་དེ་ཉིད་ཕུང་པོ་དང་།  གཅིག་དང་ཐ་དད་གང་དུ་གྲུབ་བཙལ་བའི་ཚེ་གཅིག་དང་གཞན་གཉིས་གང་དུ་ཡང་མ་རྙེད་ཀྱང་ང་ཙམ་ཐ་སྙད་དུ་ཡོད་པར་འདོད་པ་ནི་ཤིན་ཏུ་མི་འཐད་
དེ།  དེ་ལྟར་བཙལ་བའི་ཚེ་ང་ཙམ་ཉིད་ཀྱང་མེད་པར་བྱ་དགོས་པའི་ཕྱིར་རོ། །ཁ་ཅིག་དབུ་མ་ཐལ་འགྱུར་བའི་ལུགས་ལ་ང་ཙམ་ཐ་སྙད་དུ་ཡོད་པ་འགོག་པ་ལ་བརྩོན་པ་ནི།  གཞན་གྱིས་ཁས་བླངས་པའི་རྒྱུ་མཚན་གྱིས་འགོག་པའམ། 
ཡང་ན་རང་ཉིད་ཀྱིས་འཇུག་པ་རྩ་འགྲེལ་མ་མཐོང་བར་ཟད་དེ།  ཇི་སྐད་དུ།  དེ་བཞིན་འཇིག་རྟེན་གྲགས་པའི་ཕུང་པོ་དང་། །ཁམས་དང་དེ་བཞིན་སྐྱེ་མཆེད་དྲུག་བརྟེན་ནས། །བདག་ཀྱང་ཉེ་བར་ལེན་པོ་ཉིད་དུ་འདོད། །ཅེས་དང་དེའི་འགྲེལ་པར། 

 བདག་ཀྱང་ཀུན་རྫོབ་ཀྱི་བདེན་པར་འཇིག་རྟེན་གྱི་ཀུན་ཏུ་ཐ་སྙད་མི་བཅད་པར་བྱ་བའི་ཕྱིར་ཤིང་རྟ་ལྟར་ཉེ་བར་ལེན་པ་པོར་འདོད་པ་ཡིན།  ཞེས་གསུངས་པའི་དོན་ལ་རྟོག་དཔྱོད་མཛོད་ཅིག །རྗེ་བཙུན་ཤེས་བྱ་
ཀུན་རིག་གི་ཞལ་སྔ་ནས་ཀྱང་།  ཟླ་བའི་བཞེད་པ་ལ།  ཕུང་པོ་ལ་བརྟེན་ནས་ངར་འཛིན་ལྷན་སྐྱེས་ཀྱིས་གཞི་མེད་ལ་ངའོ་སྙམ་དུ་བཟུང་བའི་ཡུལ་དུ་གྱུར་པའི་ང་ཙམ་ཐ་སྙད་དུ་ཡོད་པར་གསུངས་ཞིང་།  འཇུག་པ་རྩ་འགྲེལ་ལས་ཀྱང་ཤིན་ཏུ་
གསལ་བས་ཁོ་བོ་ནི་འདི་འགོག་པ་ལ་བརྩོན་པར་མི་བྱེད་དོ། །ང་ཙམ་དེ་ཉིད་ཐ་སྙད་དུ་ལས་བྱེད་པ་པོ་དང་།  རྣམ་སྨིན་མྱོང་བ་པོ་ཡང་ཡིན་ཏེ།  ལུགས་འདི་ལ་ཀུན་རྫོབ་རང་གི་ཡུལ་ཅན་གྱི་བློ་ལ་སྣང་བའི་དབང་གིས་བཞག་པ་ཡིན་ཞིང་། 
འཇིག་རྟེན་པའི་བློ་ལ་ངས་ལས་བྱས་སོ། །ངས་འབྲས་བུ་མྱོང་ཞེས་ང་ཙམ་ལས་བྱེད་པ་པོ་དང་འབྲས་བུ་མྱོང་བ་པོར་སྣང་བའི་ཕྱིར་རོ། །འོ་ན་ལས་བྱེད་པ་པོ་དང་འབྲས་བུ་མྱོང་བ་པོ་གཅིག་དང་གཞན་གང་ཡིན།  རྟག་པ་ཡིན་
ནམ།  མི་རྟག་པ་ཡིན།  དངོས་པོ་ཡིན་ནམ།  དངོས་མེད་ཡིན་ཞེས་དཔྱོད་ན་དེ་དག་གང་དུའང་མ་གྲུབ་པས།  དེ་ལྟར་དཔྱོད་པའི་ཚེ་ང་ཙམ་མི་རྙེད་པ་ནི།  བདག་རིགས་པས་དཔྱད་བཟོད་དུ་མ་གྲུབ་པའི་དོན་ནོ། །གཞན་དག་དེ་ལྟར་དཔྱད་པའི་ཚེ་ང་ཙམ་ཁས་ལེན་པ་ནི་
བདག་རིགས་པས་དཔྱད་བཟོད་དུ་ཁས་ལེན་པ་ལས་མི་འདའོ། །དེ་སྐད་དུ་འཇུག་འགྲེལ་ལས།  འདིའི་ལས་དང་བྱེད་པ་པོའི་རྣམ་པར་བཞག་པ་ཡང་ཤིང་རྟ་ལྟར་ཁས་བླང་བར་བྱའོ། །ཉེར་ལེན་ལས་ཡིན་འདི་ནི་བྱེད་པ་པོའང་ཡིན།  ཉེ་

བར་ལེན་པ་ཞེས་བྱ་བ་ཕུང་པོ་ལ་སོགས་པ་དག་ནི་ལས་ཉིད་དང་།  བདག་ནི་བྱེད་པོའོ་ཞེས་བྱ་བར་རྣམ་པར་བཞག་གོ།  ཞེས་དང་།  དེ་རྣམས་ཤིང་རྟའི་རྣམ་དཔྱད་བྱས་པས་རྣམ་བདུན་ཡོད་པ་མ་ཡིན་ཞིང་། །དེ་ལས་གཞན་དུ་གྱུར་པ་འཇིག་རྟེན་
གྲགས་པའི་སྒོ་ནས་ཡོད་པ་ཡིན། །ཞེས་གསུངས་སོ། །དེས་ན་བརྗོད་དུ་མེད་པའི་བདག་ཁས་ལེན་པའི་ཉན་ཐོས་འགའ་ཞིག་མ་གཏོགས་པའི་རང་སྡེ་དངོས་པོར་སྨྲ་བ་རྣམས་དང་།  དབུ་མ་པ་རྣམས་བདག་རིགས་པས་དཔྱད་བཟོད་དུ་མ་
གྲུབ་ཅིང་།  བཏགས་པ་ཙམ་ཞིག་ཁས་ལེན་པར་འདྲ་ཡང་།  དབུ་མ་པའི་ལུགས་ལ།  བཏགས་པ་ཙམ་ལ་ལས་བྱེད་པ་པོ་དང་རྣམ་སྨིན་མྱོང་བ་པོར་རུང་ཞིང་།  དངོས་སྨྲ་བ་ལ་དེ་མི་རུང་བས།  སྔ་མས་བདག་ལས་བྱེད་པ་པོ་དང་།  རྣམ་
སྨིན་མྱོང་བ་པོར་འདོད་ཅིང་།  ཕྱི་མས་བདག་མེད་པའི་ཕུང་པོ་ཙམ་ཞིག་དེར་འདོད་པ་ནི་གནད་ཀྱི་དོན་ནོ། །དབུ་མ་པའི་ལུགས་ལ།  ཕུང་པོ་ལས་བྱེད་པ་པོ་དང་རྣམ་སྨིན་མྱོང་བ་པོར་མི་རུང་སྟེ།  རིགས་པས་དཔྱད་པའི་ཚེ་བདག་ཕུང་གཉིས་ཀ་
ཡང་མ་གྲུབ་པར་མཚུངས་ཤིང་།  ཐ་སྙད་དུ་བདག་དེར་སྣང་གི་ཕུང་པོ་དེར་མི་སྣང་བའི་ཕྱིར་རོ། །གནད་འདི་བློ་ཡུལ་དུ་ཤར་བ་ཉུང་བར་སྣང་ངོ་། །ཆོས་ཀྱི་བདག་དངོས་པོ་རྣམས་ལ་གཞན་ལ་རག་མ་ལས་པའི་ངོ་བོ་ཞིག་ཡོད་ན་དེ་ཁོ་ན་ཉིད་ལ་འཇོག་པ་ནི།
བཞི་བརྒྱ་པའི་འགྲེལ་པར།  དེ་ལྟར་གསུངས་ཀྱང་དེ་ཁོ་ན་ལ་འཇོག་པ་ནི་རྩ་འགྲེལ་གཉིས་ཀྱི་དགོངས་པ་མིན་ཏེ།  དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགགས་པར་འགྱུར། །ཞེས་པའི་སྤྲོས་པ་དེ་ཉིད་ལ་ཆོས་ཀྱི་བདག་དང་། 

 དེར་འཛིན་པའི་མཚན་འཛིན་ལ་ཆོས་ཀྱི་བདག་འཛིན་དུ་འཇོག་པ་ནི་ཀླུ་སྒྲུབ་ཀྱི་དགོངས་པ་ཡིན་ཞིང་།  མཚན་འཛིན་དེ་ལ་བདེན་པའི་མཚན་མར་འཛིན་པ་དང་།  བདེན་པས་སྟོང་པའི་མཚན་མར་འཛིན་པ་སོགས་
བཞི་ཡོད་པས།  དེའི་ཡུལ་གྱི་སྤྲོས་པ་དེ་ལ་མཐའ་བཞིའི་སྤྲོས་པ་བཞི་ཡོད་པའི་བཞི་ཆར་ལ་ཆོས་ཀྱི་བདག་ཏུ་འཇོག་དགོས་པའི་ཕྱིར་རོ། །དེས་ན་བཞི་བརྒྱ་པའི་འགྲེལ་བའི་དགོངས་པ་ནི།  སྤྲོས་པ་དང་པོ་ལ་དགོངས་པར་གསལ་ཞིང་། 
ཆོས་ཀྱི་བདག་འཛིན་ཡིན་ན་བདེན་འཛིན་ཡིན་པས་མ་ཁྱབ་པའི་གནད་ཀྱང་འདི་ཉིད་ཡིན་ལ།  ཞིབ་པར་ངག་ལས་ཤེས་པའམ་གཞན་དུ་འཆད་པར་འགྱུར་རོ། །ཐེག་པ་ཆེ་ཆུང་གི་སྤང་རྟོགས་ཀྱི་ཁྱད་པར་ལ་ཡང་དཔྱད་པར་བྱ་སྟེ།  ཐེག་པ་ཆེ་ཆུང་
གཉིས་ཆར་ལ་བདེན་པ་བཀག་ཙམ་གྱི་སྟོང་ཉིད་རྟོགས་པའི་ལྟ་བ་དེ་ལས་གཞན་པའི་ལྟ་བའི་ཁྱད་པར་མི་འདོད་པ་ནི།  ཐེག་ཆེན་གྱི་ལྟ་སྤྱོད་ཟབ་ཅིང་རྒྱ་ཆེ་བ་ལ་སྐུར་པ་བཏབ་པ་སྟེ།  ཐེག་ཆེན་ཚོགས་ལམ་གྱི་གནས་སྐབས་སུ་མཚན་
མེད་ཐོས་བསམ་གྱིས་གཏན་ལ་ཕབ།  སྦྱོར་ལམ་གྱི་གནས་སྐབས་སུ་མི་རྟག་ལ་སོགས་བཅུ་དྲུག་ལ་ཡང་མངོན་ཞེན་བཀག །མཐོང་ལམ་གྱི་སྐབས་སུ་བསམ་གྱིས་མི་ཁྱབ་པ་ལ་སོགས་པའི་ཆོས་ཉིད་མངོན་སུམ་དུ་རྟོགས་པའི་སྒོ་ནས་
ཐེག་དམན་ལས་ཁྱད་པར་དུ་འཕགས་པ་མངོན་རྟོགས་རྒྱན་ལས་གསུངས་པའི་ཕྱིར་རོ། །གལ་ཏེ་དེ་ཉིད་འདིར་ཁས་མི་ལེན་ནོ་ཞེ་ན།  དེའི་རྒྱུ་མཚན་དྲིས་ནས་འོག་ཏུ་འགོག་ཅིང་།  ཀླུ་སྒྲུབ་ཡབ་སྲས་ཀྱི་དགོངས་པ་ཡང་འདི་ཁོ་ན་ཡིན་ཏེ།

  བསྟོད་ཚོགས་ལས།  མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེའི་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཅེས་དང་།  རིན་ཆེན་ཕྲེང་བར།  མུ་སྟེགས་གཞན་དང་
རང་ཉིད་ཀྱིའང་། །གནས་མིན་སྐྲག་པས་མ་མྱངས་བ། །ཞེས་དང་།  ཟབ་མོ་ཁུ་འཕྲིག་ཅན་འཇིགས་པ། །ཞེས་དང་།  དཔལ་ལྡན་ཟླ་བས་འཇུག་འགྲེལ་ལས།  མི་དམིགས་པ་ནི་འཇིག་རྟེན་ལས་འདས་པའི་ཕྱིར་ལ།
དམིགས་པ་ནི་ཐ་སྙད་ཀྱི་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་ཕྱིར་རོ། །དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་སོ། །ཞེས་དང་།  ཐེག་པ་ཆེན་པོ་བསྟན་པས་ནི་ཆོས་ལ་
བདག་མེད་པ་ཙམ་འབའ་ཞིག་སྟོན་པར་བྱེད་པ་ནི་མ་ཡིན་གྱི།  འོ་ན་ཅི་ཞེ་ན།  བྱང་ཆུབ་སེམས་དཔའ་རྣམས་ཀྱི་ས་དང་ཕ་རོལ་དུ་ཕྱིན་པ་དང་སྨོན་ལམ་དང་སྙིང་རྗེ་ལ་སོགས་པ་དང་ཡོངས་སུ་བསྔོ་བ་དང་།  ཚོགས་གཉིས་དང་བསམ་
གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ།  ཞེས་གསུངས་པའི་ཕྱིར་རོ། །དེ་ལ་ལུང་དང་པོའི་དོན་ནི་སྤྱིར་མཚན་མེད་བཞི་པོ་གང་རུང་ཅིག་མ་རྟོགས་པར་ཐར་པ་ཐོབ་པ་མེད་དེ།  ཉན་ཐོས་ཀྱི་བྱང་ཆུབ་ཐོབ་པ་ལ་བདེན་པའི་མཚན་མ་མེད་
པར་རྟོགས་དགོས།  ཐེག་ཆེན་གྱི་བྱང་ཆུབ་ཐོབ་པ་ལ་མཚན་མེད་བཞི་ཆར་རྟོགས་དགོས་པའི་ཕྱིར་རོ། །དེས་ན་ཉན་ཐོས་ཀྱི་ཐེག་པར།  གཟུགས་ནི་དབུ་བར་བརྡོས་པ་འདྲ། །ཞེས་སོགས་བདེན་པའི་མཚན་མེད་ཙམ་ལས་མ་བསྟན་ཞིང་ཐེག་

པ་ཆེན་པོ་ལས་མཚན་མེད་བཞི་ཆར་ཚང་བར་བསྟན།  ཅེས་པའི་དོན་ཡིན་པས།  འདི་ཡང་ལྟ་བ་ཁྱད་པར་ཡོད་པའི་ལུང་ཡིན་ནོ། །ལུང་གཉིས་པའི་དོན་ནི།  མུ་སྟེགས་གཞན་དང་ཞེས་པའི་དོན་ནི།  ཕྱི་
རོལ་མུ་སྟེགས་བྱེད་ཡིན་ལ།  རང་ཉིད་ཀྱིའང་ཞེས་པ་ནི།  ཉན་ཐོས་དང་རང་སངས་རྒྱས་ཡིན་པས།  འདི་ཡང་ལྟ་བ་ལ་ཁྱད་པར་ཡོད་པའི་ལུང་ཡིན་ནོ། །ལུང་གསུམ་པའི་དོན་ནི།  ཟབ་མོ་ཞེས་པ་ནི།  མཐའ་བཞིའི་སྤྲོས་པ་དང་བྲལ་
བའི་སྟོང་ཉིད་ཡིན་ལ།  དེ་ཁུ་འཕྲིག་ཅན་ཏེ།  བག་ཆགས་སད་པ་རྣམས་ཀྱིས་རྟོགས་ལ།  ཁུ་འཕྲིག་མེད་པ་རྣམས་ལ་འཇིགས་པ་སྟེ་སྐྲག་པ་བསྐྱེད་པར་བྱེད་ཅེས་པའི་དོན་ཡིན་པས།  འདི་ཡང་ལྟ་བ་ལ་ཁྱད་པར་ཡོད་པའི་ལུང་ཡིན་ནོ། །
ཁུ་འཕྲིག་ཅན་ཇི་ལྟ་བུ་ཞེ་ན།  འཇུག་པ་ལས།  སོ་སོའི་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་དུ་འབྱུང་། །རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང་། །ལུས་ཀྱི་བ་སྤུ་ལྡང་
བར་གྱུར་པ་གང་ཡིན་པ། །དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །ཞེས་གསུངས་པ་ལྟ་བུ་ཡིན་པས།  གཞུང་འདིས་བསྟན་པའི་སྟོང་པ་ཉིད།  དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགག་པར་འགྱུར། །
ཅེས་སྟོང་ཉིད་དང་།  རྒྱལ་བ་རྣམས་ཀྱིས་སྟོང་པ་ཉིད། །ཅེས་པའི་སྟོང་ཉིད་སོགས་ཕལ་ཆེར་མཐའ་བཞི་ཆར་གྱི་སྤྲོས་པས་སྟོང་པའི་སྟོང་ཉིད་ཡིན་ལ།  ཉན་ཐོས་ཀྱིས་རྟོགས་པར་གསུངས་པའི་སྟོང་ཉིད་ནི་བདེན་པས་སྟོང་ཙམ་གྱི་སྟོང་ཉིད་

ཡིན་པས་ཁྱད་པར་ཤིན་ཏུ་ཆེ་སྟེ།  འདི་ལ་དགོངས་ནས།  འཇུག་འགྲེལ་ལས།  ཆོས་ལ་བདག་མེད་པ་ཙམ་ཅེས་གསུངས་སོ། །དེ་ལྟར་མ་ཡིན་པར་སྟོང་ཉིད་ཐམས་ཅད་བདེན་པས་སྟོང་པ་ཙམ་ལ་བྱས་ནས་ཐེག་པ་ཆེ་ཆུང་ལ་ཁྱད་པར་
མེད་པ་ཡིན་ན།  སྟོང་ཉིད་ཀྱི་སྒྲ་ཐོས་པས་མིག་ནས་མཆི་མ་འཁྲུགས་པ་དང་།  ལུས་ཀྱི་བ་སྤུ་ལྡང་བ་ཙམ་གྱི་ཐེག་ཆེན་གྱིས་རིགས་སད་པར་རྗེས་སུ་དཔག་ནུས།  ཉན་ཐོས་དགྲ་བཅོམ་པས་སྟོང་ཉིད་མངོན་སུམ་དུ་རྟོགས་པའི་མི་སློབ་
ལམ་ཐོབ་ནས་ཀྱང་ཐེག་ཆེན་གྱི་རིགས་མ་སད་པ་ནི་ཤིན་ཏུ་འགལ་བས་འདི་དག་གི་འགལ་སྤང་ཅི་ལྟར་བྱེད།  འཇུག་འགྲེལ་གྱི་ལུང་དང་པོའི་དོན་ནི།  སྦྱིན་པའི་འཁོར་གསུམ་ལ་བཏགས་པ་ཙམ་དུ་ཡང་མི་དམིགས་པ་ནི།  འཇིག་རྟེན་
ལས་འདས་པ་ཡིན་ལ།  དམིགས་པ་ནི་འཇིག་རྟེན་པ་ཡིན་ནོ། །དེས་ན་སྦྱིན་པའི་འཁོར་གསུམ་མི་དམིགས་པ་ནི་བྱང་ཆུབ་སེམས་དཔའི་གནས་སྐབས་ས་དང་པོ་མ་ཐོབ་པ་དག་གིས་ཤེས་པར་མི་ནུས་ཞེས་པའི་དོན་ཡིན་པས།  
འདི་ཡང་ལྟ་བ་ལ་ཁྱད་པར་ཡོད་པའི་ལུང་ཡིན་ནོ། །གལ་ཏེ་མི་དམིགས་པའི་དོན་བདེན་པར་མི་དམིགས་པ་ལ་འཆད་ན་ནི།  དམིགས་པ་ཡང་བདེན་པ་ལ་འཆད་དགོས་པས།  ཐ་སྙད་ཀྱི་བདེན་པ་དང་།  ཞེས་པ་དང་ཡང་འགལ་ཞིང་།
བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་ཞེས་པ་དང་ཡང་འགལ་ཏེ།  བདེན་པར་མི་དམིགས་པ་ནི་ཉན་ཐོས་ལ་ཡང་ཡོད་པར་ཁས་བླངས་པའི་ཕྱིར།  ལུང་གཉིས་པའི་དོན་ནི།  ཉན་ཐོས་ཀྱི་ཐེག་པར་

དངོས་པོ་རང་བཞིན་མེད་པའི་ཆོས་ལ་བདག་མེད་པར་བསྟན་ན།  ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་ཞེ་ན་མི་འགྱུར་ཏེ།  ཐེག་པ་ཆེན་པོ་ལས་དངོས་པོ་རང་བཞིན་མེད་པའི་ཆོས་ལ་
བདག་མེད་པ་ཙམ་འབའ་ཞིག་སྟོན་པར་བྱེད་པ་མིན་ཏེ།  ས་དང་ཕ་རོལ་ཏུ་ཕྱིན་པ་ལ་སོགས་པ་ཡང་བསྟན་པའི་ཕྱིར།  ཞེས་པའི་དོན་ཡིན་ལ།  དེ་ལ་ས་བཅུའི་ཆོས་དབྱིངས་ཀུན་ཏུ་འགྲོ་བའི་ཚུལ་གྱིས་རྟོགས་པ་སོགས་དང་།  ཕར་ཕྱིན་
དྲུག་གི་ཤེས་རབ་ཀྱི་ཕ་རོལ་ཏུ་ཕྱིན་པ་དང་།  སྨོན་ལམ་དང་།  ཡོངས་སུ་བསྔོ་བ་ལ་མཚན་མར་མི་འཛིན་པ་དང་།  སྙིང་རྗེ་ཆེན་པོ་ལ་དམིགས་པ་མེད་པའི་སྙིང་རྗེ་དང་།  ཚོགས་གཉིས་ལས་ཡེ་ཤེས་ཀྱི་ཚོགས་དང་།  བསམ་གྱིས་
མི་ཁྱབ་པའི་ཆོས་ཉིད་རྣམས་ནི།  ཐེག་ཆེན་ཐུན་མོང་མ་ཡིན་པའི་ལྟ་བ་ཡིན་པས།  འདི་ཡང་ལྟ་བ་ལ་ཁྱད་པར་ཡོད་པའི་ལུང་ཡིན་ནོ། །དེས་ན་དབུ་མ་པ་རང་གི་ལུགས་ལ་ཐེག་པ་གསུམ་པོ་བདག་མེད་རྟོགས་པར་མཚུངས་ཀྱང་། 
སྤྲོས་བྲལ་དང་།  ཚོགས་གཉིས་དང་།  ཆོས་ཉིད་དང་།  གནས་ལུགས་མཐར་ཐུག་རྟོགས་མ་རྟོགས་ཀྱི་ཁྱད་པར་ཡོད་པ་ནི།  དབུ་མའི་གཞུང་ལུགས་ཀུན་ལས་གསལ་ཞིང་།  དོན་འདི་ལ་ཀླུ་སྒྲུབ་ཡབ་སྲས་དང་།  མགོན་པོ་
བྱམས་པ་དགོངས་པ་གཅིག་ཁོ་ནར་སྣང་ངོ་། །འཇུག་འགྲེལ་ལས།  ཆོས་ཀྱི་བདག་མེད་པ་གསལ་བར་བྱ་བའི་ཕྱིར།  ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ་རྒྱས་པར་བསྟན་པ་བརྗོད་པར་འདོད་པའི་ཕྱིར།  ཉན་ཐོས་ཀྱི་ཐེག་

པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་དུ་ཟད་དོ། །ཞེས་པའི་དོན་ཡང་ཁོ་བོས་སྔར་བཤད་པ་ལྟར་ཡིན་ཏེ།  མཐའ་དང་པོ་བཀག་པ་ནི་བསྡུས་པ་ཡིན་ལ།  མཐའ་བཞི་ཆར་བཀག་པ་ནི་རྒྱས་པ་ཡིན་པའི་ཕྱིར་རོ། །
གང་དག་ལུང་འདིའི་དོན་སྒྲུབ་བྱ་བདེན་པས་སྟོང་པའི་སྟོང་ཉིད་གཅིག་པུ་ལ།  སྒྲུབ་བྱེད་ཀྱི་རིགས་པ་རྒྱས་བསྡུས་ཀྱི་དོན་དུ་འཆད་པ་ནི་ཐེག་པ་ཆེ་ཆུང་གཉིས་དབང་པོ་རྣོ་རྟུལ་གོ་ལོག་པར་འདོད་དགོས་ཏེ།  བསྒྲུབ་བྱ་གཅིག་ཉིད་སྒྲུབ་
བྱེད་བསྡུས་པའི་སྒོ་ནས་རྟོགས་པ་ནི་དབང་པོ་རྣོ་བ་ཡིན་ཅིང་།  སྒྲུབ་བྱེད་རྒྱས་པ་དགོས་པ་ནི་དབང་པོ་རྟུལ་པོ་ཡིན་པའི་ཕྱིར་རོ། །གལ་ཏེ་སྐྱོན་མེད་དེ།  སྒྲུབ་བྱེད་ཀྱི་རིགས་པ་རྒྱས་པའི་སྒོ་ནས་རྟོགས་པ་དེ།  སྤང་བྱ་སྤོང་བ་ལ་ནུས་པ་ཆེ་བ་
ཡིན་པའི་ཕྱིར་སྙམ་ན།  འོ་ན་སྤང་བྱ་བདེན་འཛིན་གཅིག་ཉིད་ཉན་ཐོས་བརྩོན་འགྲུས་མྱུར་བས་ཚེ་གསུམ་གྱིས་སྤོང་བར་ནུས་ཤིང་།  ཐེག་པ་ཆེན་པོའི་བསྐལ་པ་གྲངས་མེད་པ་གཉིས་ཀྱི་བར་དུ་སྤོང་མི་ནུས་པ་འདི་དང་མི་འགལ་ལམ། 
འཇིག་རྟེན་ཐམས་ཅད་ཀྱིས་བཞད་གད་བྱ་བར་འོས་སོ། །ཉན་ཐོས་དགྲ་བཅོམ་གྱིས་བདེན་འཛིན་མ་ལུས་པར་སྤངས་ནས།  ཐེག་ཆེན་གྱིས་ས་བརྒྱད་པ་མ་ཐོབ་ཀྱི་བར་དུ་བདེན་འཛིན་མ་སྤོང་བར་འདོད་པ་ནི།  ཐེག་ཆེན་གྱི་སྤངས་རྟོགས་
ཟབ་ཅིང་རྒྱ་ཆེ་བ་རྣམས་ལ་སྐུར་འདེབས་འབའ་ཞིག་སྟེ།  རྟོགས་བྱ་སྟོང་ཉིད་གཅིག་སྤང་བྱ་བདེན་འཛིན་ཁོ་ན་སྤོང་བར་མཚུངས་པ་ལ།  ཉན་ཐོས་མཐོང་ཆོས་ཞིས།  སྟོང་ཉིད་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་

པས་ཚེ་གཅིག་གིས་སྤང་བྱ་དེ་སྤོང་ནུས་ལ།  ཐེག་པ་ཆེན་པོས་སྤང་བྱ་དེ་སྤོང་བ་ལ།  སྟོང་ཉིད་མངོན་སུམ་དུ་རྟོགས་ཏེ།  བསྐལ་པ་གྲངས་མེད་གཅིག་དགོས་པར་ཁས་བླངས་པའི་ཕྱིར།  འདི་ལའང་
རྗེས་སུ་བརྗོད་པ་ཡོད། །དེས་ན་ངན་པའི་མུན་པས་ཁྱབ། །ཞེས་གསུངས་པ་ཡང་དྲན་པར་བྱའོ། །མ་དག་ས་བདུན་གྱི་གནས་སྐབས་སུ་བདེན་འཛིན་ཡོད་ན།  ལས་དང་།  ཉོན་མོངས་པའི་དབང་གིས་སྐྱེ་བ་ལེན་པ་ཡོད་པར་འགྱུར་
ཏེ།  བདེན་འཛིན་དེ་ལས་ངར་འཛིན་འབྱུང་།  དེས་ལས་བསག །དེ་ལས་སྐྱེ་བ་འབྱུང་བའི་ཕྱིར་རོ། །གསུམ་ཆར་ཁས་བླངས་སོམས་ཤིག །གཞན་ཡང་ས་བདུན་པ་མན་ཆད་དུ་ཤེས་སྒྲིབ་སྤོང་བ་མི་སྲིད་ན།  ཉན་ཐོས་དགྲ་བཅོམ་ཐེག་
ཆེན་ལམ་དུ་ཞུགས་པའི་ཚེ་ས་བདུན་པ་མན་ཆད་དུ་སྤང་བྱ་གང་སྤོང་བ་ཡིན།  ཞེས་ཞུས་ན་བེར་ཐུལ་གྱིས་དབུ་བཏུམས་ནས་བཞུགས་དགོས་པར་འགྱུར་རོ། །ཁ་ཅིག་དེའི་སྐྱོན་སྤོང་བར་འདོད་ནས་ཉན་ཐོས་དགྲ་བཅོམ་ས་བརྒྱད་པ་ནས་འཇུག་པ་ཡིན་
ཅེས་སྨྲ་བ་ནི་ཤིན་ཏུ་སྨད་པའི་གནས་ཏེ།  དེ་ལྟར་ན་སངས་རྒྱས་བསྒྲུབ་པ་ལ་དང་པོ་ཉིད་ནས་ཐེག་ཆེན་གྱི་ལམ་དུ་འཇུག་པ་ལས།  ཉན་ཐོས་ཀྱི་ལམ་དུ་འཇུག་པ་ཤིན་ཏུ་མྱུར་བར་འགྱུར་ཏེ།  སྔ་མས་ས་བརྒྱད་པ་མ་ཐོབ་ཀྱི་བར་དུ་བསྐལ་པ་གྲངས་
མེད་གཉིས་འགོར་ལ།  ཕྱི་མས་བརྩོན་འགྲུས་མྱུར་ན་ཚེ་གསུམ་གྱིས་དགྲ་བཅོམ་ཐོབ་ཅིང་།  དེ་ནས་ས་བརྒྱད་པ་ལ་འཇུག་པས་ཆོག་པའི་ཕྱིར།  འདི་ཡང་ཐེག་ཆེན་གྱི་ལམ་ལ་སྐུར་བ་འདེབས་པའི་སྙད་དུ་སྣང་ངོ་། །མངོན་རྟོགས་

རྒྱན་ལས་ས་དགུ་དང་སྒོམ་སྤང་ཤེས་སྒྲིབ་དགུ་སྤང་གཉེན་དུ་སྦྱར་བ་འདིར་ཁས་མི་ལེན་པ་དེ།  དྲང་དོན་ཡིན་པས་ཁས་མི་ལེན་པ་ཡིན་ནམ།  རང་རྒྱུད་པ་མན་ཆད་ཀྱི་ལུགས་ཡིན་པས་ཁས་མི་ལེན་པ་ཡིན་ནམ།  དབུ་མ་འཇུག་པ་དང་མི་མཐུན་
པས་ཁས་མི་ལེན་པ་ཡིན་ནམ།  རྒྱུ་མཚན་གཞན་སྨྲ་རྒྱུ་ཡོད་པས་ཁས་མི་ལེན་པ་ཡིན།  དང་པོ་ལྟར་ན་སྐབས་དེར་དྲང་དོན་ཡིན་ནམ།  མངོན་རྟོགས་རྒྱན་རིལ་པོ་དྲང་དོན་ཡིན།  དང་པོ་ལྟར་ན།  གསལ་བར་དབང་ཕྱུག་སྤྱོད་པ་ཁོ་ན་ཡིན་
ནོ། །ཕྱི་མ་ལྟར་ན།  སློབ་དཔོན་དབྱིག་གཉེན་ལ་སོགས་པས་སེམས་ཙམ་དུ་འགྲེལ་བ་ཙམ་མ་གཏོགས།  གཞན་དུ་ན་རྒྱ་བོད་གང་ན་ཡང་དེ་སྐད་དུ་སྨྲ་བ་སུ་ཡང་མ་བྱུང་ཞིང་།  ཟབ་མོ་ཤེར་ཕྱིན་གྱི་སྦས་དོན་མངོན་རྟོགས་རྒྱན་གྱི་
རིམ་པ་མགོན་པོ་བྱམས་པས་འགྲེལ་པའི་བསྟན་བཅོས་འཛམ་བུའི་གླིང་གི་ཐེག་པ་ཆེན་པོའི་བསྟན་པའི་སྙིང་པོ་དྲང་དོན་དུ་བྱས་ནས་དེ་དང་མི་མཐུན་པའི་གྲུབ་མཐའ་བཅས་ཏེ།  འདི་ནི་ཐུན་མོང་མིན་པའི་གནད་ཡིན་ནོ། །ཞེས་སྒྲོག་ཅིང་།  
བླུན་པོ་མ་བསླབས་པ་རྣམས་དེ་ལ་འཇུག་པ་བདེན་ཀྱང་།  མཁས་པར་རློམས་ཞིང་རྟོག་དཔྱོད་དང་ལྡན་པ་དག་གིས་ཀྱང་འདི་ཁོ་ན་བཞིན་དུ་འཛིན་པ་ནི་ཤིན་ཏུ་འཇིགས་ཤིང་ཡ་ང་བའི་གནས་སུ་མཐོང་བས་རྟོག་དཔྱོད་ལྡན་པ་དག་གིས་བག་ཟོན་
མཛོད་ཅིག །གཉིས་པ་ལྟར་ན།  དངོས་སྨྲ་བའི་གཞུང་ཡིན་ནམ།  རང་རྒྱུད་པའི་གཞུང་ཡིན་ཅེས་དཔྱད་ན་དཔྱད་མི་བཟོད་པས་དོར་བར་བྱ་བ་ཁོ་ན་ཡིན་ནོ། །གསུམ་པ་ལྟར་ན།  འཇུག་པ་དང་མི་མཐུན་པ་ཉིད་མ་གྲུབ་པར་གོང་དུ་བཤད་

ཟིན་ལ།  གལ་ཏེ་གྲུབ་ན་རྒྱུ་མཚན་དེས་མངོན་རྟོགས་རྒྱན་འདོར་བར་འདོད་ཀྱང་།  ཕུགས་ཀྱིས་འཇུག་པ་འདོར་འདོད་པའི་སྙད་དུ་སྣང་ངོ་། །བཞི་པ་ལྟར་ན་རྒྱུ་མཚན་དེ་སྨྲ་དགོས་ཤིང་།  སྨྲས་ཀྱང་རང་བཟོ་
མིན་པ་ལུང་དང་མཐུན་པ་ཁྱེད་ལ་མེད་དོ། །ཐེག་པ་གསུམ་པོ་གང་གིའང་མཐོང་ལམ་མ་ཐོབ་པར་བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་ཟིན་རྒྱུན་ལྡན་དུ་གོམས་པར་བྱས་ནས་ཁམས་གསུམ་ཀྱི་ཉོན་མོངས་མངོན་གྱུར་པ་
སྤངས་པའི་གང་ཟག་ཡོད་པ་ནི་སངས་རྒྱས་པའི་གྲུབ་མཐའ་སྨྲ་བ་བཞི་པོ་གང་གི་ལུགས་ལ་ཡང་མེད་ལ།  ཕྱི་རོལ་པ་རྣམས་ཀྱིས་ཀྱང་མི་སྨྲ་ཞིང་།  གྲུབ་མཐའ་ལ་མ་ཞུགས་པ་རྣམས་ཀྱིས་ཀྱང་མི་སྨྲ་པས་འདི་ནི་ཤར་ཙོང་ཁ་པ་བློ་བཟང་
གྲགས་པའི་དཔལ་ཁོ་ནའི་གྲུབ་མཐའའོ། །སྤྱིར་གྲུབ་མཐའ་འདི་འདྲའི་རིགས་ཅན་ལ་དགག་སྒྲུབ་བྱེད་པ་ལ་དགོས་པ་ཆེར་མི་སྣང་ཡང་།  འགའ་ཞིག་འདི་ལ་ཡང་བདེན་པར་འཛིན་པར་སྣང་བས།  དེ་ལ་འདི་འདྲི་སྟེ།  དེ་ལྟ་བུའི་གང་
ཟག་དེ་སོ་སོ་སྐྱེ་བོ་ལས་འོས་མེད་པས་ལམ་དུ་མ་ཞུགས་པ་ཡིན་ནམ།  ཐེག་དམན་སོ་སྐྱེ་ཡིན་ནམ།  ཐེག་ཆེན་སོ་སྐྱེ་ཡིན།  དང་པོ་ལྟར་ན་ལམ་མ་ཞུགས་ཀྱི་གང་ཟག་གིས་བདེན་པ་མངོན་སུམ་དུ་མཐོང་བ་ངོ་མཚར་ཆེ་
ཞིང་།  གཉིས་པ་ལྟར་ན།  ཚེ་དེ་ཉིད་ལ་སྤངས་པ་དེ་ལས་མ་ཉམས་བཞིན་དུ་ཤི་འཕོས་ནས་ཁམས་གང་དུ་སྐྱེ་སྟོན་དགོས་ལ།  གསུམ་པ་ལྟར་ན།  དེས་ཆོས་ཀྱི་བདག་མེད་རྟོགས་པར་འགྱུར་རོ། །གཞན་

ཡང་གང་ཟག་དེས་མངོན་སུམ་དུ་རྟོགས་པའི་ལམ་རིགས་པ་སྒྲུབ་པ་ངེས་འབྱིན་བཞི་དང་།  འགོག་པ།  ཞི་བ།  གྱ་ནོམས།  ངེས་འབྱུང་བཞི་གང་ཡིན།  ཞེས་དྲིས་ན་འཕགས་པ་རྟ་ཐུལ་གྱིས་ཚངས་པ་ཆེན་པོ་ལ་འབྱུང་བ་བཞི་པོ་
འདི་གང་དུ་འགག །ཅེས་དྲིས་པའི་ལན་དེ་ཉིད་གསུངས་དགོས་པར་འགྱུར་ཞིང་།  འཇུག་འགྲེལ་ལས།  འགོག་པའི་བདེན་པ་ནི་དོན་དམ་པའི་བདེན་པ་རང་གི་ངོ་བོ་ཞེས་གསུངས་པ་འདིའི་འོག་ནས་ཀྱང་མི་ཐར་རོ། །སྤྱོད་འཇུག་
གི་ལུང་གི་དོན་གཏན་མིན་པའི་རྒྱུ་མཚན་གཞན་དུ་འཆད་ཅིང་།  སྲེད་འདི་ཉོན་མོངས་ཅན་མིན་ཡང་། །ཀུན་རྨོངས་བཞིན་དུ་ཅི་སྟེ་མེད། །ཅེས་པའི་ལུང་དང་ཡང་དངོས་སུ་འགལ་ཏེ།  དེ་ལྟ་བུའི་གང་ཟག་དེའི་ཡང་སྲིད་ལེན་པའི་རྒྱུར་གྱུར་
པའི་སྲེད་པ་དེ་ཉོན་མོངས་ཅན་དུ་ཁས་བླངས་པའི་ཕྱིར་རོ། །ཀུན་གཞི་དང་།  རང་རིག་མི་འདོད་ཅིང་།  ཕྱི་དོན་ཁས་ལེན་པའི་ཚུལ་ལ་ཡང་དཔྱད་པར་བྱ་སྟེ།  དབུ་མ་པ་གཞན་གྱིས་ཡོད་ན་རང་གི་མཚན་ཉིད་ཀྱིས་ཡོད་དགོས་ལ།  རང་གི་མཚན་
ཉིད་ཀྱིས་མེད་ན་མེད་དགོས་པར་འདོད་ཅེས་པ་ནི།  འཕགས་ཡུལ་གྱི་མཁས་གྲུབ་ཆེན་པོ་རྣམས་ལ་འདི་ཙམ་གྱིས་སྐུར་པ་བཏབ་པ་ལ་དགོས་པ་ཅི་ཞིག་འགྲུབ་སྟེ།  དབུ་མ་རྒྱན་གྱི་འགྲེལ་པར།  དངོས་པོ་རྣམས་མ་བརྟགས་གཅིག་པུ་
ཉམས་དགའ་བ།  མ་ལུས་པ་གཟུགས་བརྙན་ལ་སོགས་པ་ལྟ་བུར་ཅེས་དང་།  བདེན་གཉིས་ལས།  གལ་ཏེ་རིགས་པའི་སྟོབས་ཀྱིས་ན། །ཀུན་རྫོབ་ཏུ་ཡང་མི་སྐྱེ་ཟེར། །དེ་བདེན་དེ་ཡི་ཕྱིར་ན་འདི། །ཇི་ལྟར་སྣང་བ་ཡིན་པར་གསུངས། །ཞེས་དང་།  ཡང་དེ་ཉིད་ལས་

ཇི་ལྟར་སྣང་བཞིན་ངོ་བོའི་ཕྱིར། །འདི་ལ་དཔྱད་པ་མི་འཇུག་གོ།  ཀུན་རྫོབ་ནི་ཇི་ལྟར་སྣང་བཞིན་ཡིན་ཏེ།  འདི་ལ་ཇི་སྐད་བཤད་པའི་དཔྱད་པའི་གནས་མེད་པ་ཉིད་དོ། །ཞེས་དང་།  སློབ་དཔོན་ལེགས་ལྡན་
འབྱེད་ཀྱིས།  འབའ་ཞིག་པ་ཞེས་བྱ་བ་ནི་ངོ་བོ་ཉིད་ཀྱི་དྲི་ཙམ་གྱིས་ཀྱང་མ་གོས་པའོ། །ཞེས་དང་།  སློབ་དཔོན་སེང་གེ་བཟང་པོས།  མ་རྟགས༷་གཅིག་པུར་ཉམས་དགའ་བ་ཉིད་དུ་རྒྱུ་དང་འབྲས་བུར་འབྲེལ་བ་ཞེས་པ་ཞེས་སོགས་རང་
རྒྱུད་པའི་གཞུང་ལུགས་ཁུང་ཐུབ་རྣམས་ལས།  འདི་བཞིན་དུ་བཤད་པ་ཚད་མ་ཡིན་ལ།  འདི་ལས་ལྷག་པའི་ཀུན་རྫོབ་ཀྱི་འཇོག་ལུགས་ཐལ་འགྱུར་བ་རྣམས་ལ་ཡང་མི་སྣང་བའི་ཕྱིར་རོ། །ལས་འབྲས་ཀྱི་རྟེན་དུ་གྱུར་པའི་ཀུན་གཞི་
རིགས་པས་དཔྱད་བཟོད་ཐལ་འགྱུར་བ་རྣམས་ཀྱིས་ཁས་མི་ལེན་ཀྱང་སྤྱིར་ཀུན་གཞི་ཁས་ལེན་དགོས་ཏེ།  བྱང་ཆུབ་སེམས་འགྲེལ་ལས།  ཀུན་གཞི་ཡོད་པར་དངོས་སུ་གསུངས་པའི་ཕྱིར་རོ། །ཕྱི་དོན་ཁས་ལེན་པ་ཐལ་འགྱུར་བའི་
ལུགས་ཐུན་མོང་མིན་པ་ཡིན་ན།  སློབ་དཔོན་ལེགས་ལྡན་འབྱེད་ཀྱིས་ཀྱང་།  ཕྱི་དོན་ཁས་བླངས་པ་དང་འགལ་ཞིང་།  གལ་ཏེ་ཁས་ལེན་ལུགས་ལ་ཁྱད་པར་ཡོད་དེ།  རང་གི་མཚན་ཉིད་ཀྱིས་གྲུབ་པ་ཁས་ལེན་མི་ལེན་གྱི་ཁྱད་པར་ཡོད་
པའི་ཕྱིར་སྙམ་ན།  རང་གི་མཚན་ཉིད་ཀྱིས་གྲུབ་པའི་དོན།  རིགས་པས་དཔྱད་བཟོད་ལ་བྱེད་དམ།  རང་མཚན་དང་སྤྱི་མཚན་གྱི་ཡ་གྱལ་དུ་གྱུར་པའི་རང་མཚན་ལ་བྱེད་དམ།  ཐུན་མོང་མིན་པའི་འཇོག་བྱེད་ལ་བྱེད། 

 དང་པོ་ལྟར་ན།  རང་རྒྱུད་པས་བདེན་གྲུབ་ཁས་ལེན་པར་འགྱུར་ཞིང་།  དེ་ཡང་འདོད་ན་དབུ་མ་པ་མ་ཡིན་པར་འགྱུར་རོ། །དེ་ཡང་འདོད་ན།  དྲང་ངེས་རྣམ་འབྱེད་ཀྱི་ཤོག་བུ་ཞེ་བརྒྱད་པའི་ནང་ལོགས་སུ།  མཁས་པ་དེ་དག་
ཀྱང་ཆོས་བདེན་པར་ཡོད་པའི་གྲུབ་མཐའ་རིགས་པའི་སྒོ་དུ་མ་ནས་འགོག་ཅིང་བདེན་མེད་དུ་ལེགས་པར་ཞལ་གྱིས་བཞེས་པས་དབུ་མ་པ་ནི་ཡིན་ནོ། །ཞེས་བྲིས་པ་དེ་དྲན་པར་གྱིས་ཤིག །གཉིས་པ་ལྟར་ན།  ཕུང་པོ་ལྔ་པོ་མངོན་པ་ལས་
རང་སྤྱིའི་མཚན་ཉིད་ཡོད་མཉམ་དུ་བཤད་པ་ལྟར་འདོད་པར་བྱ་དགོས་པས།  ཞེས་པ་དང་འགལ་ལོ། །གསུམ་པ་ལྟར་ན་དཔལ་ལྡན་ཟླ་བས།  གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་འཇོག་བྱེད་གསུངས་པ་
དང་འགལ་ལོ། །རང་རྒྱུད་ཀྱི་རྟགས་དང་དམ་བཅའ་མེད་པའི་ཚུལ་ལ་ཡང་དཔྱད་པར་བྱ་སྟེ།  རང་རྒྱུད་ཀྱི་དགོས་པ་ནི།  རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་པའི་ཆེད་ཡིན་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་ལེན་ན། 
རང་རྒྱུད་དགོས་ཤིང་།  དེ་ཁས་མི་ལེན་ན་རང་རྒྱུད་མི་དགོས་ཞེས་འདོད་པ་ནི་དངོས་སྨྲ་བ་དང་།  དབུ་མ་ཐལ་རང་གང་གི་ཡང་ལུགས་མིན་ཏེ།  དངོས་སྨྲ་བ་རྣམས་ཀྱིས་སྤྱི་དངོས་མེད་དུ་བསྒྲུབ་པ་ལ་རང་རྒྱུད་ཀྱི་གཏན་ཚིགས་མང་དུ་བཀོད་པས། 
གཏན་ཚིག་དེ་དག་གིས་ཆོས་ཅན་སྤྱི་དང་།  ཆོས་དངོས་མེད་དང་བསྒྲུབ་བྱ་དེ་གཉིས་ཀྱི་ཚོགས་དོན་གང་རང་གི་མཚན་ཉིད་ཀྱིས་གྲུབ་པ་བསྒྲུབ་པ་ཡིན་སྨྲ་དགོས་པ་ལ་སྨྲ་རྒྱུ་མེད་པའི་ཕྱིར་རོ། །རང་རྒྱུད་པས་རང་གི་མཚན་ཉིད་ཀྱིས་གྲུབ་པ་བསྒྲུབ་པའི་ཆེད་དུ་རང་རྒྱུད་ཁས་

བླངས་པ་ཡིན་ཅེས་པ་ནི།  དབུ་མ་ཚིག་གསལ་ལས།  རང་རྒྱུད་ཡོད་མེད་ཀྱི་དགག་སྒྲུབ་མང་དུ་གསུངས་པ་རྣམས་ཀྱི་དོན་ཅུང་ཟད་ཀྱང་མ་རྟོགས་པའམ།  ཡང་ན་རྟོགས་བཞིན་དུ་ཕྱིན་ཅི་ལོག་ཏུ་གསུངས་པར་སྣང་སྟེ།  
འདི་ལྟར་བདག་སྐྱེ་འགོག་པའི་སྐབས་སུ།  སློབ་དཔོན་སངས་རྒྱས་བསྐྱངས་ཀྱིས་དངོས་པོ་རྣམས་བདག་ལས་སྐྱེ་བ་མི་འཐད་དེ།  དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་།  ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་
བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་ལ་དགོས་པ་མེད་དོ། །ཅི་སྟེ་ཡོད་ཀྱང་སྐྱེ་ན་ནི་ནམ་ཡང་མི་སྐྱེ་བར་མི་འགྱུར་རོ། །ཞེས་གསུངས་པ་ལ།  སློབ་དཔོན་ལེགས་ལྡན་འབྱེད་ཀྱིས།  དེ་ནི་རིགས་པ་མིན་ཏེ།  གཏན་
ཚིགས་དང་དཔེ་མ་བརྗོད་པའི་ཕྱིར་དང་།  གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར།  ཞེས་སོགས་ཀྱི་སྐྱོན་བརྗོད་མཛད་དོ། །དེ་ལ་ཟླ་བས་སྐྱོན་སྤང་མཛད་པ་ནི།  གཏན་ཚིགས་དང་དཔེ་མ་བརྗོད་པའི་ཕྱིར།  ཞེས་པའི་དོན་རང་རྒྱུད་ཀྱི་གཏན་
ཚིགས་དང་དཔེ་མ་བརྗོད་པའི་ཕྱིར་དང་།  དེ་ལ་གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་ཞེས་ཟེར་བ་ཡིན་ནམ།  གཞན་ལ་གྲགས་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར་དང་།  དེ་ལ་གཞན་གྱིས་སྨྲས་པའི་ཉེས་པ་མ་བསལ་
བའི་ཕྱིར་ཞེས་ཟེར།  དང་པོ་ལྟར་ན་རང་རྒྱུད་ཀྱི་གཏན་ཚིགས་དང་དཔེ་བརྗོད་མི་དགོས་ཏེ།  སློབ་དཔོན་སངས་རྒྱས་བསྐྱངས་ཀྱི་ངག་དེས་གྲངས་ཅན་པས་བདག་སྐྱེ་ཁས་བླངས་པ་ལ་འབྲས་བུ་རྒྱུའི་དུས་ན་ཡོད་པ་དེ་ཉིད་སླར་སྐྱེ་བ་དང་། 

 ཡོད་པ་སླར་སྐྱེ་བ་ལ་དགོས་པ་མེད་པར་ཁས་བླངས་པ་ནི་འགལ་བ་ཡིན་ནོ། །ཞེས་བསྟན་པ་ཡིན་ལ།  ཁས་བླངས་ནང་འགལ་བསྟན་པས་ཕ་རོལ་པོའི་ལོག་རྟོག་འགོག་ནུས་པས།  རང་རྒྱུད་ཀྱི་གཏན་ཚིགས་
དང་དཔེ་བརྗོད་པ་ལ་དགོས་པ་མེད་པའི་ཕྱིར་དང་།  ཁས་བླངས་ནང་འགལ་བསྟན་པས་ཀྱང་ལོག་རྟོག་མི་ཟློག་ན།  རང་རྒྱུད་ཀྱི་གཏན་ཚིགས་དང་དཔེ་བརྗོད་པས་ཀྱང་མི་ཟློག་པའི་ཕྱིར་རོ། །དབུ་མ་པ་ཡིན་ན་ནི།  ནང་གི་སྐྱེ་མཆེད་རྣམས་བདག་ལས་
སྐྱེ་བ་མེད་པར་རང་རྒྱུད་ཀྱི་དམ་བཅའ་བྱས་ནས།  དེ་སྒྲུབ་པའི་རང་རྒྱུད་ཀྱི་གཏན་ཚིགས་རིགས་པ་མིན་ཏེ།  ནང་གི་སྐྱེ་མཆེད་རྣམས་བདག་ལས་སྐྱེ་བ་ལས་ཕྱོགས་གཞན་བདག་ལས་སྐྱེ་བ་མེད་པ་ཡང་རང་རྒྱུད་དུ་ཁས་བླངས་པ་མེད་པའི་
ཕྱིར།  དེའི་ཤེས་བྱེད་དུ་བཞི་བརྒྱ་པ་དང་རྩོད་བཟློག་གི་ལུང་གཉིས་དྲངས་པ་ཡིན་པས།  འདི་དག་གི་དོན།  རང་རྒྱུད་མེད་པའི་ཤེས་བྱེད་དུ་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་པ་མེད་པ་བཀོད་པ་ཡིན་ཅེས་པ་ལ་ནི་འབྲེལ་ཅུང་ཟད་ཀྱང་
མེད་པ་ཡིན་ནོ། །འདི་ལ་ཤེས་བྱ་ཀུན་རིག་གི་ཞལ་སྔ་ནས།  དབུ་མ་པ་ཡིན་ན།  བདག་སྐྱེ་བཀག་ནས་གཞན་སྐྱེ་སྒྲུབ་པའི་རང་རྒྱུད་ཀྱི་གཏན་ཚིགས་བྱ་མི་རིགས་ཏེ།  བདག་སྐྱེ་ལས་ཕྱོགས་གཞན་གཞན་སྐྱེ་ཁས་བླངས་པ་མེད་པའི་
ཕྱིར།  ཅེས་གསུངས་ཀྱང་།  འདིར་བདག་སྐྱེ་མེད་པར་སྒྲུབ་པའི་རང་རྒྱུད་ཡོད་མེད་རྩོད་པའི་སྐབས་ཡིན་པས་མི་འཐད་པར་སེམས་སོ། །དེས་ན་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པའི་རང་རྒྱུད་ཀྱི་དམ་བཅའ་མེད་པས།  དེ་ལ་གཞན་གྱིས་སྨྲས་པའི་

ཉེས་པ་རྒྱུའི་བདག་ཉིད་ལས་སྐྱེ་བ་མེད་པ་ཡིན་ན།  གྲུབ་པ་ལ་སྒྲུབ་པ་ཡིན་ལ།  འབྲས་བུའི་བདག་ཉིད་ལས་སྐྱེས་པ་ཡིན་ན།  གཏན་ཚིགས་འགལ་བའི་དོན་ཉིད་དུ་འགྱུར་རོ་ཞེས་པའི་ཉེས་པ་བསལ་མི་དགོས་ཏེ།  དེ་ལྟ་བུའི་ཉེས་པ་ནི་
བདག་སྐྱེ་མེད་པའི་རང་རྒྱུད་ཀྱི་དམ་བཅའ་ལ་ཉེ་བར་གནས་པ་ཡིན་ནོ། །གལ་ཏེ་གཏན་ཚིགས་དང་དཔེ་མ་བརྗོད་པའི་ཕྱིར།  ཅེས་པའི་དོན་གཞན་ལ་གྲགས་པའི་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་ཟེར་བ་ཡིན་ན།  དེ་ཡང་མི་འཐད་དེ།  
འདིར་གཞན་གྲགས་ཀྱི་རྗེས་དཔག་བརྗོད་དགོས་པའི་ངེས་པ་ཡང་མེད་ཅིང་།  ཅིས་ཀྱང་བརྗོད་དགོས་ན།  སངས་རྒྱས་བསྐྱངས་ཀྱི་ངག་དེས་བརྗོད་པ་ཡིན་ཏེ།  དེ་དག་གི་ཞེས་པ་ནི།  བདག་གི་བདག་ཉིད་དུ་ཡོད་པ་ཞེས་པའི་དོན་ཡིན་པས་གཏན་
ཚིགས་བསྟན་ལ།  སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཅེས་པས་ནི་སྒྲུབ་བྱའི་ཆོས་བསྟན་པ་ཡིན་ལ།  དཔེ་ཤུགས་ལ་བསྟན་པས་འདི་ལྟར་འགྱུར་ཏེ།  གང་རང་གི་བདག་ཉིད་དུ་ཡོད་ན།  སླར་སྐྱེ་བ་དོན་མེད་པས་ཁྱབ།  དཔེར་ན་མདུན་
དུ་གནས་པའི་མངོན་གསལ་གྱི་བུམ་པ་བཞིན།  འཇིམ་དུས་ཀྱི་བུམ་པ་ཡང་རང་གི་བདག་ཉིད་དུ་ཡོད་པ་ཡིན་ནོ། །ཞེས་སློབ་དཔོན་སངས་རྒྱས་བསྐྱངས་ཀྱི་ངག་དེས་བསྟན་པའི་ཕྱིར་རོ། །འདི་ལ་ཚིགས་གསལ་ལས།  རང་གི་རྗེས་སུ་
དཔག་པ་ཞེས་པ་དང་།  སྐབས་འགའ་ཞིག་ཏུ་གཞན་ལ་གྲགས་ཀྱི་རྗེས་དཔག །ཅེས་པའི་ཐ་སྙད་གཉིས་གསུངས་པ་ནི།  སྔ་མ་ནི་ཕྱི་རྒོལ་དང་།  ཕྱི་མ་ནི་སྔ་རྒོལ་ལ་ལྟོས་ནས་གསུངས་པ་ཡིན་པས་དོན་

གཅིག་ཏུ་ཤེས་པར་བྱའོ། །དེས་ན་གཞན་གྲགས་ཀྱི་རྗེས་དཔག་གི་དོན་ནི།  ཆོས་ཅན་གཉིས་དང་།  གཏན་ཚིགས་དང་ཁྱབ་པ་ཐམས་ཅད་ཕྱིར་རྒོལ་ཁོ་ནས་ཁས་བླངས་པ་ཡིན་གྱི།  སྔ་རྒོལ་གྱིས་ཁས་བླངས་མེད་པ་ཅིག་དགོས་ལ་
དེ་དག་སྔ་རྒོལ་ཕྱི་རྒོལ་གཉིས་ཀའི་མཐུན་སྣང་དུ་གྲུབ་པ་ཅིག་དགོས།  ཞེས་མཁས་པའི་མདུན་སར་ངོ་ཚ་བོར་བའི་གཏམ་ནི་ཁོ་བོ་མི་སྨྲའོ། །འོ་ན་དེ་སུས་སྨྲས་ན།  དྲང་ངེས་རྣམ་འབྱེད་ཀྱི་ཤོག་གུ་ཞེ་བརྒྱད་པའི་ཕྱི་ལོགས་སུ་
དེས་ན་གཞན་གྲགས་རྟགས་ཀྱིས་བསྒྲུབ་བྱ་བསྒྲུབ་པ་ལ་ཕ་རོལ་པོས་ཁས་བླངས་པ་ཙམ་གྱིས་མི་ཆོག་གི་ཆོས་ཅན་གཉིས་དང་རྟགས་ལ་སོགས་པ་རང་ངོས་ནས་གཞལ་ན་ཚད་མས་ཀྱང་གྲུབ་ལ་ཁོ་རང་ཡང་ངེས་པར་འདོད་དགོས་པའམ་འདོད་པ་
གཅིག་དགོས་ཏེ།  དེ་མེད་པར་ཞེན་ཡུལ་ལ་འཁྲུལ་ན་དེས་དེ་ཁོ་ན་ཉིད་རྟོགས་པའི་ལྟ་བ་བསྐྱེད་པར་མི་ནུས་པའི་ཕྱིར་རོ། །ཞེས་བྲིས་པས་སྨྲས་སོ། །གཞན་ལ་གྲགས་ཀྱི་གཏན་ཚིགས་ལ་ཁྱོད་འདོད་པ་དེ་ལྟར་དགོས་ན།  གོང་དུ་
ཁོ་བོའི་སྨྲས་པ་དེ་གཞན་ལ་གྲགས་ཀྱི་རྗེས་དཔག་གི་མཚན་གཞིར་དངོས་སུ་ཚིག་གསལ་ལས་གསུངས་པས།  ཁྱེད་ཉིད་གྲངས་ཅན་གྱི་གྲུབ་མཐའི་མཐིལ་ཁས་བླངས་པ་སྟེ།  ཆོས་ཅན་འཇིམ་དུས་ཀྱི་བུམ་པ་དང་།  གཏན་ཚིགས་
རང་གི་བདག་ཉིད་དུ་ཡོད་པ་ཁས་བླངས་པའི་ཕྱིར་རོ། །རང་རྒྱུད་པ་དང་དངོས་སྨྲ་བ་གང་གི་ལུགས་ལ་ཡང་།  རང་རྒྱུད་ཀྱི་གཏན་ཚིགས་ཀྱི་དོན་ལ་ཁྱེད་འདོད་པའི་གཞན་གྲགས་ཀྱི་རྟགས་ཀྱི་དོན་ལས་ལྷག་པ་བྱས་པ་མེད་པས།  གཞན་གྲགས་ཀྱི་རྟགས་ལ་རང་རྒྱུད་

ཀྱི་གཏན་ཚིགས་བྱས།  རང་རྒྱུད་ཀྱི་གཏན་ཚིགས་ལ་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་བྱར་བྱས་པ་ནི།  ཐལ་རང་གཉིས་ཀྱི་གཞུང་འགྲེལ་གང་ནས་ཀྱང་བཤད་པ་མེད་པས་གདུལ་བྱ་མགོ་རྨོངས་པའི་
ཕྱིར་དུ་སྦྱར་བ་སྣང་ངོ་། །དེས་ན་སློབ་དཔོན་ལེགས་ལྡན་འབྱེད་ཀྱིས།  དངོས་པོ་བདག་ལས་སྐྱེ་བ་མེད་པར་བསྒྲུབ་པ་ལ།  རང་རྒྱུད་ཀྱི་གཏན་ཚིགས་ཁས་བླངས་པ་ཡིན་པས།  དེའི་ཚེ་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་པ་ཡིན་ན།
ཆོས་ཅན་མྱུ་གུ་ལྟ་བུའི་དངོས་པོ་དེ་རང་གི་མཚན་ཉིད་ཀྱིས་གྲུབ་པར་བསྒྲུབ་པ་ཡིན་ནམ།  བསྒྲུབ་ཆོས་བདག་ལས་སྐྱེ་བ་མེད་པ་རང་གི་མཚན་ཉིད་ཀྱིས་གྲུབ་པར་བསྒྲུབ་པ་ཡིན་ནམ།  དེ་གཉིས་ཚོགས་པའི་ཚོགས་དོན་དེ་བསྒྲུབ་པ་ཡིན།
དང་པོ་ལྟར་ན་ཤིན་ཏུ་མི་འཐད་དེ།  མྱུ་གུ་སྐྱེ་མེད་དུ་བསྒྲུབ་པའི་སྐབས་ཡིན་པའི་ཕྱིར་རོ། །གཉིས་པ་དང་གསུམ་པ་ཡང་མི་འཐད་དེ།  སྐབས་འདིར་འབྲེལ་མེད་པའི་ཕྱིར་རོ། །དེས་ན་ནང་གི་སྐྱེ་མཆེད་བདག་ལས་སྐྱེ་བ་མེད་པར་བསྒྲུབ་
པའི་སྐབས་སུ་རང་རྒྱུད་ཀྱི་གཏན་ཚིགས་མི་རིགས་པའི་ཤེས་བྱེད་དུ།  རང་རྒྱུད་ཀྱི་གཏན་ཚིགས་ཡིན་ན།  ཆོས་ཅན་རྒོལ་ཕྱི་རྒོལ་གཉིས་ཀའི་མཐུན་སྣང་དུ་གྲུབ་པ་གཅིག་དགོས་པས།  དེའི་ཚེ་ཆོས་ཅན་མཐུན་སྣང་དུ་གྲུབ་པ་མེད་པའི་ཕྱིར་རོ། །
ཞེས་པ་འདི་ཉིད་རིགས་པའི་གཙོ་བོར་བཀོད་པར་སྣང་ངོ་། །སློབ་དཔོན་ཟླ་བས།  རང་རྒྱུད་འགོག་པའི་སྐབས་སུ་མིག་སོགས་ཀུན་རྫོབ་པ་ཆོས་ཅན་དུ་བཟུང་ན་སྔ་རྒོལ་ལ་མ་གྲུབ་ཅིང་།  མིག་སོགས་དོན་དམ་པ་

ཆོས་ཅན་དུ་བཟུང་ན་ཕྱི་རྒོལ་ལ་མ་གྲུབ་པ་ཞེས་བཀག་ནས།  གལ་ཏེ་སྒྲ་མི་རྟག་པར་སྒྲུབ་པ་ལ་རྟག་མི་རྟག་གང་གིས་ཀྱང་ཁྱད་པར་དུ་མ་བྱས་པའི་སྒྲ་ཙམ་ཆོས་ཅན་དུ་འཛིན་པ་བཞིན་དུ་འདིར་ཡང་བདེན་རྫུན་གང་གིས་ཀྱང་ཁྱད་པར་དུ་མ་བྱས་
པའི་མིག་སོགས་ཙམ་ཆོས་ཅན་དུ་འཛིན་པ་ཡིན་ནོ་ཞེ་ན།  དེའི་ལན་དུ།  སྐྱེ་བ་བཀག་པ་བསྒྲུབ་བྱའི་ཆོས་སུ་བྱེད་པའི་ཚེ།  ཆོས་ཅན་མིག་སོགས་ཉམས་པར།  ལེགས་ལྡན་འབྱེད་རང་ཉིད་ཀྱིས་ཁས་བླངས་པ་དང་འགལ་ཞིང་།  མིག་
སོགས་སྐྱེ་མེད་དུ་རྟོགས་པའི་བློ་ནི་ཕྱིན་ཅི་མ་ལོག་པའི་བློ་ཡིན་པས་དེའི་ངོར་མིག་སོགས་ཙམ་ཡང་མི་སྣང་སྟེ།  མིག་སོགས་ནི་ཕྱིན་ཅི་ལོག་གི་བློའི་རྙེད་དོན་ཡིན་པའི་ཕྱིར་རོ། །ཞེས་པའི་རིགས་པ་གཉིས་གསུངས་ཏེ།  དེ་ལྟར་ཡང་ཚིག་
གསལ་ལས།  འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་གྱུར་པ་འདིས་རང་ཉིད་ཀྱིས་ཁས་བླངས་པ་ཉིད་དེ་ཅེས་དང་།  གང་གི་ཕྱིར་དེ་
ལྟར་ཕྱིན་ཅི་ལོག་པ་དང་།  ཕྱིན་ཅི་མ་ལོག་པ་དག་ཐ་དད་པ་དེའི་ཕྱིར་ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མིན་པའི་ཕྱིར་ན།  གང་ཞིག་ཆོས་ཅན་ཉིད་དུ་འགྱུར་བའི་མིག་ཀུན་རྫོབ་པ་ག་ལ་ཡོད།  དེའི་ཕྱིར་གཞི་མ་གྲུབ་པའི་ཕྱོགས་
ཀྱི་སྐྱོན་དང་།  གཞི་མ་གྲུབ་པའི་གཏན་ཚིགས་ཀྱི་སྐྱོན་ལྡོག་པ་མེད་པས་འདི་ལན་མ་ཡིན་པ་ཉིད་དོ། །དཔེ་ལ་ཡང་འདྲ་བ་ཡོད་པ་མ་ཡིན་ནོ། །དེ་ནི་སྒྲའི་སྤྱི་དང་མི་རྟག་པ་ཉིད་ཀྱི་སྤྱི་ཁྱད་པར་བརྗོད་པར་མི་འདོད་པ་གཉིས་ཀ་ལ་ཡང་ཡོད་ན་དེ་བཞིན་དུ་མིག་གི་

སྤྱི་ནི་སྟོང་པ་ཉིད་དང་།  སྟོང་པ་ཉིད་དང་མི་ལྡན་པར་སྨྲ་བ་དག་གིས་ཀུན་རྫོབ་ཏུ་ཡང་ཁས་མ་བླངས་པ་ལ།  དོན་དམ་པར་ཡང་མིན་པའི་དཔེ་ལ་འདྲ་བ་ཡོད་པ་མ་ཡིན་ནོ། །ཞེས་གསལ་བར་གསུངས་པའི་ཕྱིར་རོ། །
འདི་དག་གི་དོན་ལ།  དྲང་ངེས་རྣམ་འབྱེད་ཀྱི་ཤོག་བུ་ཞེ་ལྔ་པ་དང་ཞེ་དྲུག་པའི་ནང་དུ།  རང་གི་གྲུབ་མཐའ་དང་མ་མཐུན་པའི་དབང་གིས་བཤད་ཚུལ་ངོ་མཚར་བ་བྱས་འདུག་པ་ནི།  དེས་ཉེ་བར་དཔག་ན་འཆད་ཚུལ་གཞན་རྣམས་ལ་
ཡང་སྐྲག་པ་སྐྱེ་བའི་གནས་སུ་སྣང་ངོ་། །ཟླ་བས་རང་རྒྱུད་འགོག་པ་ལ།  རང་རྒྱུད་པ་ཕྱི་མ་རྣམས་ཀྱིས་སྐྱོན་སྤང་མཛད་པ་མི་སྣང་ཞེས་གསུངས་པ་ནི།  བདེན་གཉིས་རང་འགྲེལ་མ་གཟིགས་པར་སྣང་སྟེ།  དེ་ཉིད་ལས།  རྗེས་སུ་
དཔག་པ་དང་རྗེས་སུ་དཔག་པར་བྱ་བ༷འི་ཐ་སྙད་ནི་རྒོལ་བ་དང་ཕྱིར་རྒོལ་བ་དག་གི་བློའི་བདག་ཉིད་ལ་སྣང་བའི་ཆོས་ཅན་དང་ཆོས་དང་དཔེ་ཉིད་དུ་རྣམ་པར་བཞག་པ་ལ་འབྱུང་གི།  ཆོས་ཅན་དང་ཆོས་ལ་སོགས་པ་གཉིས་ཀ་ལ་མ་གྲུབ་པ་ཉིད་ཀྱིས་རྗེས་སུ་དཔག་པ་འབྱུང་བར་མི་རུང་ངོ་། །གཞན་ནི་མིན་ཏེ། 
གཞུང་ལུགས་ཐ་དད་པ་ལ་གནས་པ་རྣམས་ནི་གང་ལ་ཡང་བློ་མཚུངས་པ་ཉིད་མེད་པའི་ཕྱིར་རོ། །ཆོས་ཅན་དེ་ལྟ་བུ་ལ་གནས་པ་རྣམས་ནི་གཏན་ཚིགས་ལ་སོགས་པ་དེ་ལྟ་བུར་ཁོ་ནས་ཡང་དག་པར་ན།  ཡོད་དམ་མེད་ཅེས་སེམས་པར་བྱེད་
པར་ཁས་བླངས་བར་བྱའོ། །དེ་ལྟ་བས་ན།  རིགས་པ་སྨྲ་བ་ཡང་དེ་ལྟར་རྗེས་སུ་དཔག་པར་འབྱུང་བར་བྱེད་ན།  སུ་ཞིག་འགོག་པར་འགྱུར།  འདི་ནི་མཚུངས་པ་ཉིད་དུ་གྲུབ་པར་གཏན་ལ་ཕབ་པས་འདིར་ནི་རྒྱ་མ་བསྐྱེད་དོ། །ཞེས་གསུངས་

པ་འདི་ལ་གཟིགས་མཛོད་ཅིག །དེས་ན་ཐལ་རང་གི་ཁྱད་པར་ནི།  འགྲེལ་པ་ཚིགས་གསལ་ལས།  གསལ་བ་དང་།  རྒྱས་པ་ཡོད་པས།  དེའི་ལུགས་བཞིན་རྒྱས་པར་ནི་གཞན་དུ་འཆད་པར་འགྱུར་ཞིང་།  འདིར་མདོར་བསྡུས་པ་
ཙམ་ཞིག་གཟུ་བོར་གནས་པའི་བློས་བརྗོད་པ་འདི་ལ་རྣ་བ་བླག་སྟེ་ཉོན་ཅིག །འདི་ལ་དམ་བཅའི་ཁྱད་པར།  འཐད་པའི་ཁྱད་པར།  བདེན་པ་གཉིས་གང་གི་སྟེང་དུ་འབྱེད་པ་དང་གསུམ་ལས།  དང་པོ་ནི།  ཕྱི་ནང་གི་དངོས་པོ་རྣམས་བདག་
ལས་སྐྱེ་བ་མེད་དེ།  ཞེས་སོགས་དམ་བཅའ་བཞི་པོ།  དམ་བཅའ་ཙམ་དུ་ཁས་ལེན་པ་ལ་ཐལ་རང་གཉིས་པོ་ཁྱད་པར་མེད་ཀྱང་།  རང་རྒྱུད་པས་ནི་རང་རྒྱུད་ཀྱི་དམ་བཅར་འདོད་པ་དང་།  ཐལ་འགྱུར་བས་ཐལ་འགྱུར་གྱི་དམ་བཅར་འདོད་
པ་ནི་ཁྱད་པར་རོ། །འོ་ན་དེ་གཉིས་ཀྱི་ཁྱད་པར་གང་ཞེ་ན།  ཆོས་ཅན་རྒོལ་བ་གཉིས་ཀྱི་མཐུན་སྣང་དུ་གྲུབ་པའི་སྟེང་དུ།  སྔ་རྒོལ་གྱིས་ཁྱད་པར་གྱི་ཆོས་ལ་དཔག་འདོད་ཞུགས་ནས།  ཚད་མས་གྲུབ་པའི་གཏན་ཚིགས་ཀྱིས་བསྒྲུབ་པར་བྱ་བ་ནི་
རང་རྒྱུད་ཀྱི་དམ་བཅའ་ཡིན་ལ།  ཆོས་ཅན་མཐུན་སྣང་དུ་གྲུབ་པའི་སྟེང་དུ་ཁྱད་པར་གྱི་ཆོས་ལ་དཔག་འདོད་ཞུགས་པ་མེད་ཀྱང་ལྡོག་ཕྱོགས་ལ་གནོད་བྱེད་ཀྱི་རིགས་པ་མཐོང་ནས་རེ་ཞིག་དེར་དམ་བཅའ་བ་ནི་ཐལ་འགྱུར་གྱི་དམ་བཅའོ། །
གཉིས་པ་ནི།  ཆོས་ཅན་མཐུན་སྣང་དུ་གྲུབ་པའི་སྟེང་དུ་ཁྱད་པར་གྱི་ཆོས་འགའ་ཞིག་བསྒྲུབ་པའི་ཆེད་དུ།  ཚུལ་གསུམ་ཚད་མས་གྲུབ་པའི་གཏན་ཚིགས་བཀོད་པ་ནི་རང་རྒྱུད་ཀྱི་འཐད་པ་ཡིན་ཏེ།  བདེན་གཉིས་ལས།  

རྒོལ་བ་གཉིས་ཀའི་ཤེས་པ་ལ། །ཅི་ཙམ་སྣང་བའི་ཆ་ཡོད་པ། །དེ་ཙམ་དེ་ལ་བརྟེན་ནས་ནི། །ཆོས་ཅན་ཆོས་ལ་སོགས་པར་རྟོགས། །དེ་ཚེ་རྗེས་སུ་དཔག་པ་འབྱུང་། །ཞེས་གསུངས་པའི་
ཕྱིར་རོ། །དམ་བཅའ་དེ་ཉིད་བསྒྲུབ་པ་ལ།  ལྡོག་ཕྱོགས་ཀྱི་དམ་བཅའ་ལ་ཁས་བླང་ནང་འགལ་གྱི་ཐལ་འགྱུར་འབའ་ཞིག་བརྗོད་ནས།  ཚུལ་གསུམ་ཚང་བའི་གཏན་ཚིགས་མི་འགོད་པ་ནི།  ཐལ་འགྱུར་གྱི་འཐད་པ་སྟེ།  ཚིག་
གསལ་ལས།  དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང་།  རང་གིས་ཁས་བླངས་པ་དང་འགལ་བ་ཡིན་ནོ། །ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ།  གང་ལས་གཏན་ཚིགས་དང་དཔེ་བཀོད་
པ་འབྲས་བུ་དང་བཅས་པར་འགྱུར་བ་འདི་དག་ཙམ་ཞིག་གིས་རྩོད་པ་ནི་ཕ་རོལ་པོས་ཁས་ལེན་པར་མི་བྱེད་དམ།  ཞེས་གསུངས་པའི་ཕྱིར་རོ། །གསུམ་པ་ནི།  ཐ་སྙད་ཀྱི་རྣམ་བཞག་ལ།  ཐལ་རང་གི་ཁྱད་པར་འབྱེད་པ་ནི་མིན་ཏེ།
ཐ་སྙད་ཀྱི་རྣམ་བཞག་ལ་རང་རྒྱུད་ཀྱི་གཏན་ཚིགས་ཐལ་འགྱུར་བ་རྣམས་ཀྱིས་ཀྱང་ཁས་ལེན་པའི་ཕྱིར་ཏེ།  འཇུག་པ་ལས།  རང་ཤ་སྟེར་ལའང་གུས་པར་བྱས་པ་ཡི། །སྣང་དུ་མི་རུང་དཔོག་པའི་རྒྱུ་རུ་འགྱུར། །དེའི་ཚེ་བྱང་
ཆུབ་སེམས་དཔའ་འདིའི་ཡོན་ཏན་སྣང་དུ་རུང་བ་མིན་པ་རྟོགས་པ་གང་དག་ཡིན་པ་དེ་དག་ཀྱང་ཕྱི་དང་་ནང་གི་བདག་ཉིད་ཀྱི་དངོས་པོ་གཏོང་པའི་ཁྱད་པར་གྱི་རྗེས་སུ་དཔགས་པ་ཉིད་ལས་གསལ་བར་དཔོག་པ་ཡིན་ཏེ།  དུ་བ་ལ་སོགས་པ་ལས་

མེ་ལ་སོགས་པ་བཞིན་ནོ། །ཞེས་དང་།  སྔར་བཤད་པ་ལྟར་ལུས་ངག་གི་མཚན་མ་ལས་ཐེག་ཆེན་གྱི་རིགས་སད་པ་དཔོག་པར་གསུངས་ཤིང་།  དེ་ཡང་མདོ་སྡེ་ས་བཅུ་པ་ལས།  དུ་བ་ལས་ནི་མེར་ཤེས་དང་། །ཆུ་སྐྱར་ལས་ནི་ཆུར་
ཤེས་བཞིན། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་པའི་དོན་དུ་མཛད་པར་སྣང་བའི་ཕྱིར་རོ། །མངོན་རྟོགས་རྒྱན་ལས་བཤད་པའི་ཕྱིར་མི་ལྡོག་པའི་གཏན་ཚིགས་བཞི་བཅུ་ཞེ་བཞི་པོ་ཐམས་
ཅད་ཀྱང་རང་རྒྱུད་ཀྱི་གཏན་ཚིགས་ཁོ་ན་ཡིན་པའི་ཕྱིར་རོ། །གལ་ཏེ་དེ་དག་རང་རྒྱུད་ཀྱི་གཏན་ཚིགས་མིན་ན།  དུ་བས་དུ་ལྡན་ལ་ལ་མེ་སྒྲུབ་པའི་གཏན་ཚིགས་དེ་ཡང་རང་རྒྱུད་ཀྱི་གཏན་ཚིགས་མིན་པར་འགྱུར་ཏེ་སྔར་གྱི་མདོ་འགྲེལ་གཉིས་ལས་ཁྱད་པར་
མེད་པར་གསུངས་པའི་ཕྱིར་རོ། །དེའི་ཕྱིར་ཞང་ཐང་སག་པ་ཡེ་ཤེས་འབྱུང་གནས་འོད་ཀྱིས།  དོན་དམ་དཔྱོད་པའི་སྐབས་མིན་པས་རང་རྒྱུད་བྱས་ཀྱང་འགལ་བ་མེད།  ཅེས་གསུངས་པ་དང་།  རོང་སྟོན་ཆོས་ཀྱི་རྒྱལ་པོས་ཀྱང་།  ཐ་སྙད་རྣམ་
བཞག་ལ་ཐལ་འགྱུར་བས་ཀྱང་རང་རྒྱུད་ཁས་ལེན་པར་གསུངས་པ་ནི་འདིའོ་ཞེས་སྟོན་རྒྱུ་ཡོད་པས་དོན་ལ་གནས་པ་དེ་ཁོ་ནའོ། །དེས་ན་ཐལ་རང་གི་ཁྱད་པར་ནི་གནས་ལུགས་ལ་དཔྱོད་པའི་སྐབས་སུ་རང་རྒྱུད་ཁས་ལེན་པ་དང་མི་ལེན་པ་ལ་འཇོག་པ་
ནི་གནད་ཀྱི་དོན་ཡིན་ཏེ།  མཐའ་བཞིའི་སྐྱེ་བ་བཀག་པའི་སྐབས་སུ་རང་རྒྱུད་འཐད་མི་འཐད་ཀྱི་དགག་སྒྲུབ་དངོས་སུ་གསུང་ཞིང་།  དེ་ཉིད་ཐ་སྙད་ཀྱི་རྣམ་བཞག་སྟོན་པའི་ཚིགས་སུ་བཅད་པ་འགའ་ཞིག་མ་གཏོགས་པ།  རྩ་བ་ཤེས་རབ་ཀྱི་

གཞུང་ཐམས་ཅད་ཀྱི་སྐབས་སུ་སྦྱར་བར་བྱ་བ་ཡིན་པས།  གནས་ལུགས་ལ་དཔྱོད་པའི་སྐབས་ཀྱི་ཚིགས་སུ་བཅད་པ་རེ་རེའི་སྐབས་སུ་ཡང་།  ཐལ་རང་གི་ཁྱད་པར་འབྱེད་དགོས་པའི་ཕྱིར་རོ། །གནས་
ལུགས་ལ་དཔྱོད་པའི་སྐབས་སུ་རང་རྒྱུད་པས་རང་རྒྱུད་ཀྱི་གཏན་ཚིགས་ཁས་ལེན་ཞེས་པའི་དོན་ཡང་།  མྱུ་གུ་བདག་ལས་སྐྱེ་མི་སྐྱེ་དཔྱོད་པའི་སྐབས་སུ་མྱུ་གུ་བདག་ལས་སྐྱེ་བ་མེད་པར་བསྒྲུབ་པའི་རང་རྒྱུད་ཀྱི་གཏན་ཚིགས་ཁས་ལེན་ཅེས་པའི་
དོན་ཡིན་གྱི།  རང་རྒྱུད་ཀྱི་གཏན་ཚིགས་རང་ལྡོག་ནས་གནས་ལུགས་དཔྱོད་པའི་རིག་ངོར་གྲུབ་པའི་དོན་ལ་འཁྲུལ་པར་མི་བྱའོ། །མྱུ་གུ་བདག་ལས་མི་སྐྱེ་བར་བསྒྲུབ་པའི་སྐབས་སུ།  ཐལ་འགྱུར་བས་རང་རྒྱུད་ཁས་མི་ལེན་པའི་གནད་ཀྱང་
དེའི་ཚེ་ཆོས་ཅན་མྱུ་གུ་སྣང་ཙམ་ཉིད་ཀྱང་མ་གྲུབ་པའི་ཕྱིར་རོ་ཞེས་པ་འདི་ཉིད་བཀོད་པ་ཡིན་ནོ། །རང་རྒྱུད་མེད་ན་ཕྱི་རྒོལ་གྱི་རྒྱུད་ལ་མྱུ་གུ་བདག་ལས་སྐྱེ་མེད་དུ་རྟོགས་པའི་ངེས་ཤེས་བསྐྱེད་མི་ནུས་སོ་སྙམ་ན།  སྐྱོན་མེད་དེ།  མྱུ་གུ་བདག་
ལས་སྐྱེ་བ་ལ་ཁས་བླང་ནང་འགལ་མཐོང་བ་ན་མྱུ་གུ་བདག་ལས་སྐྱེ་བ་མེད་པར་ངེས་པའི་ངེས་ཤེས་སྐྱེ་བ་ནི་རིགས་པ་སྨྲ་བའི་ལུགས་ཡིན་ལ།  འདིའི་ཕྱི་རྒོལ་ནི་རིགས་པ་སྨྲ་བ་ཡིན་ནམ་སྙམ་དུ་དགོངས་སོ། །རང་རྒྱུད་པ་རྣམས་ཀྱིས་
ཐལ་འགྱུར་གྱིས་ལོག་རྟོག་བཅོམ་ཟིན་པའི་རྗེས་སུ་རང་རྒྱུད་ཀྱི་གཏན་ཚིགས་མ་བཀོད་ན་བསྒྲུབ་བྱ་ངེས་པའི་རྗེས་དཔག་མི་སྐྱེ་སྟེ།  རྗེས་དཔག་ནི།  གཏན་ཚིགས་ཡང་དག་ལ་བརྟེན་དགོས་པའི་ཕྱིར་སྙམ་དུ་དགོངས་སོ། །ཐལ་འགྱུར་

བས་མྱུ་གུ་བདག་ལས་སྐྱེ་མི་སྐྱེ་དཔྱོད་པའི་སྐབས་སུ།  ཆོས་ཅན་མྱུ་གུ་སྣང་ཙམ་ཡང་ཁས་མི་ལེན་ན་དེའི་ཚེ་དམ་བཅའ་དང་།  ཐལ་འགྱུར་དང་རྒོལ་ཕྱི་རྒོལ་ཡང་མེད་པར་འགྱུར་བས་རྩོད་པ་བྱེད་པ་ཡང་མེད་པར་འགྱུར་རོ་ཞེ་ན།  དེའི་
ལན་དུ།  རོང་སྟོན་ཆོས་ཀྱི་སྤྱན་དང་ལྡན་པའི་ཞལ་སྔ་ནས།  དེའི་ཚེ་མྱུ་གུའི་གནས་ལུགས་ལ་དཔྱོད་པ་ཡིན་གྱི།  དམ་བཅའ་དང་།  ཐལ་འགྱུར་སོགས་ཀྱི་གནས་ལུགས་ལ་དཔྱོད་པ་མེད་པས་སྐྱོན་མེད་ལ།  དེ་དག་གི་
གནས་ལུགས་ལ་དཔྱོད་པའི་ཚེ་དེ་དག་སྣང་ཙམ་ཡང་ཁས་མི་ལེན་པ་ནི་སྔ་མ་དང་འདྲའོ། །ཞེས་གསུངས་པ་ནི།  བློ་གྲོས་ཀྱི་སྤྱི་བོར་གསེར་གྱི་ཅོད་པན་བཞིན་དུ་བཅིངས་པར་བྱ་བ་ཡིན་ཏེ།  རྟོག་པ་སེལ་འཇུག་ཡིན་པས་མྱུ་གུའི་
གནས་ལུགས་ལ་དཔྱོད་པའི་ཚེ།  ཐལ་འགྱུར་གྱི་གནས་ལུགས་ལ་མ་དཔྱད་པའི་ཕྱིར་རོ། །མངོན་སུམ་ནི་སྒྲུབ་འཇུག་ཡིན་པས།  མྱུ་གུའི་གནས་ལུགས་མངོན་སུམ་དུ་རྟོགས་པའི་ཚེ་ཆོས་ཐམས་ཅད་ཀྱི་གནས་ལུགས་
མངོན་སུམ་དུ་རྟོགས་པའི་ཕྱིར་རོ། །དེས་ན་རང་རྒྱུད་པས་མཐའ་བཞིའི་སྐྱེ་བ་བཀག་པའི་སྐབས་སུ།  རང་རྒྱུད་ཁས་བླངས་པ་ཡིན་པས།  དེའི་ཚེ་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་པ་ལ་རང་རྒྱུད་དགོས་པ་ཡིན་ཅེས་པ་ནི་ལོག་
རྟོག་ཞུགས་པའི་གཞི་ཙམ་ཡང་མི་འདུག་ཀྱང་།  རྗེས་འཇུག་གི་གདུལ་བྱ་རྣམ་དཔྱོད་དང་ལྡན་པ་དག་གིས་ཀྱང་བརྟག་དཔྱད་མི་བྱེད་པར་འཛིན་པ་འདི་ནི་ཅི་ཡིན་མི་ཤེས་སོ། །ལུགས་གཉིས་པ་འདི་ནི་རྗེ་ཙོང་ཁ་པ་སྔར་ཡོངས་

འཛིན་དམ་པ་ལ་བརྟེན་ནས་གསུངས་རབ་ཀྱི་དོན་ལ་སྦྱངས་པ་བྱས་པའི་དུས་སུ་མ་བྱུང་ལ།  དུས་ཕྱིས་བླ་མ་དབུ་མ་པས།  མདོ་ཁམས་ནས་གདན་དྲངས་པའི་འཇམ་དབྱངས་དང་མཇལ་
ཕྱིན་ཆད་དབུ་མའི་གནད་ལ་ཡང་ཐུན་མོང་མ་ཡིན་པའི་དམ་བཅའ་འདི་ཙམ་དང་།  གསང་སྔགས་རྡོ་རྗེ་ཐེག་པའི་གནད་ལ་ཡང་།  ཐུན་མོང་མ་ཡིན་པའི་གྲུབ་མཐའ་རབ་ཏུ་མང་པོ་བཅས་པ་ཡིན་ལ།  དེ་དག་རང་ཉིད་ཀྱིས་ཀྱང་སྔོན་གྱི་
མཁས་པ་སུས་ཀྱང་མ་ཐོན་པའི་གྲུབ་མཐའ་ཡིན་པར་སྒྲོགས་ཤིང་།  གཞན་གྱིས་ཀྱང་དེ་ལྟར་དུ་མཐོང་ངོ་། །འོན་ཀྱང་ཡི་དམ་གྱི་ལྷས་བསྟན་པའི་གྲུབ་མཐའ་དེ་མདོ་རྒྱུད་ཀྱི་གནད་དང་མཐུན་ན་ཡི་དམ་གྱི་ལྷ་མཚན་ཉིད་པས་བསྟན་
པ་ཡིན་པས་གང་ཟག་དེ་གང་དུ་བཞུགས་པའི་ས་ཕྱོགས་ཀྱང་མཆོད་པར་འོས་ཤིང་རྗེས་འཇུག་གི་གདུལ་བྱ་རྣམས་ཀྱང་སྒྲུབ་ཐག་ཉེ་བ་ཡིན་ལ།  མདོ་རྒྱུད་ཀྱི་གནད་དང་མི་མཐུན་ན་ཐབས་ལ་བསླུ་བའི་བདུད་ཡི་དམ་གྱི་གཟུགས་སུ་བརྫུས་
ནས་ཆོས་ལོག་སྟོན་པར་གསུངས་ཏེ།  ཇི་སྐད་དུ་མདོ་ལས།  འདི་སྐད་སྨྲ་སྟེ་འདི་ནི་ཁྱོད་ཀྱི་ཕ་མ་དང་། །ཁྱོད་ཀྱི་བདུན་མེས་རྒྱུད་ཀྱི་བར་གྱི་མིང་ཡིན་ཞིང་། །གང་ཚེ་ཁྱོད་ནི་སངས་རྒྱས་འགྱུར་བའི་མིང་འདི་ཡིན། །སྦྱངས་སྡོམ་རྣལ་
འབྱོར་ལྡན་པ་ཅི་འདྲ་འབྱུང་འགྱུར་ལ། །ཁྱོད་སྔོན་ཡོན་ཏན་ཚུལ་ཡང་འདི་འདྲའོ་ཞེས་བརྗོད་དེ། །དེ་སྐད་གང་ཐོས་རློམ་སེམས་བྱང་ཆུབ་སེམས་དཔའ་ནི། །བདུད་ཀྱིས་ཡོངས་སུ་བསླུས་ཤིང་བློ་ཆུང་རིག་པར་བྱ། །ཞེས་

སོགས་ཐེག་པ་ཆེན་པོའི་མདོ་རྒྱུད་རྣམས་ལས་མང་དུ་གསུངས་པས་དཔྱད་དགོས་སོ།།                  ༈                    །།ད་ནི་ལུགས་གསུམ་པ་སངས་རྒྱས་ཐམས་ཅད་ཀྱི་དགོངས་པ།  གཞུང་ལུགས་ཐམས་
ཅད་ཀྱི་བསྟན་དོན།  གྲུབ་ཐོབ་ཐམས་ཅད་ཀྱི་གཤེགས་ཤུལ།  མཁས་པ་ཐམས་ཅད་ཀྱི་བཞེད་པའི་དོན་དེ་ཉིད་རང་ལུགས་སུ་བྱས་ནས་འཆད་པ་ལ།  གནས་ལུགས་བསྟན་པའི་སྣོད་ངོས་བཟུང་བ།  བསྟན་བྱ་གནས་ལུགས་ཀྱི་
རང་བཞིན།  ཡིད་ཆེས་པའི་ལུང་དང་སྦྱར་བ་གསུམ་ལས།  དང་པོ་ནི།  དབུ་མའི་གྲུབ་མཐའ་བསྟན་པའི་ཡུལ་གྱི་གདུལ་བྱ་དེ་ལ།  ཕྱི་ནང་གི་དངོས་པོར་སྨྲ་བའི་གྲུབ་མཐའ་གང་རུང་ལ་ཞུགས་པ་གྲུབ་མཐས་བློ་བསྒྱུར་བ་གཅིག་
དང་།  གྲུབ་མཐས་བློ་མ་བསྒྱུར་བར་ཐེག་ཆེན་གྱི་རིགས་སད་པའི་སྟོབས་ཀྱིས་གནས་ལུགས་རྟོགས་པ་དོན་དུ་གཉེར་བ་གཉིས་ཡོད་པ་ལ།  དང་པོ་ལ་ཕྱི་རོལ་པའི་གྲུབ་མཐས་བློ་བསྒྱུར་བ་རྣམས་ལ་ནི་དབུ་ཚད་ཀྱི་གཞུང་ལས་བཤད་པའི་
རིགས་པ་རྣམས་ཀྱིས་ལོག་རྟོགས་སུན་ཕྱུང་བ་ན་རང་རང་གི་གྲུབ་མཐའ་འདོར་བ་རྣམས་ནི་དབུ་མའི་ལྟ་བ་བསྟན་པའི་སྣོད་ཡིན་ནོ། །རང་སྡེ་དངོས་པོར་སྨྲ་བའི་གྲུབ་མཐའ་ལ་ཞུགས་པ་ཡིན་ན།  ཉན་ཐོས་སྡེ་གཉིས་ཀྱིས་རྡུལ་ཕྲན་བདེན་པར་
འདོད་པ་ནི།  སེམས་ཙམ་པའི་གཞུང་ལས་བཤད་པའི་རིགས་པ་རྣམས་ཀྱིས་སུན་ཕྱུང་སྟེ།  ཤེས་པ་ལ་བདེན་འཛིན་གྱི་ལྷག་མ་ལུས་པ་དེ་ཡང་གཅིག་དུ་བྲལ་ལ་སོགས་པའི་རྟགས་ཀྱིས་བཀག་པ་ན།  དེ་དག་ཀྱང་དབུ་མའི་ལྟ་བ་བསྟན་པའི་སྣོད་

ཡིན་ནོ། །དེས་ན་ཕྱི་ནང་གི་དངོས་པོར་སྨྲ་བ་རྣམས་ལ་དབུ་མའི་ལྟ་བ་སྟོན་པ་ལ་ཐལ་འགྱུར་བ་ལྟར་ན།  ཐལ་འགྱུར་གྱི་སྒོ་ནས་ཁས་བླངས་ནང་འགལ་བརྗོད་པ་དང་།  རང་རྒྱུད་པ་ལྟར་ན་དེའི་འོག་ཏུ་
རང་རྒྱུད་ཀྱི་གཏན་ཚིགས་ཀྱིས་སྒྲུབ་བྱ་རྟོགས་པའི་རྗེས་དཔག་བསྐྱེད་དགོས་པར་བཞེད་དེ།  གཞུང་ལས་བཤད་པའི་རིགས་པ་ཕལ་ཆེ་བ་འདི་ལ་དགོངས་སོ། །གདུལ་བྱ་གཉིས་པ་ལ་ནི།  དང་པོ་ཉིད་ནས་གང་ཟག་གི་བདག་མེད་དང་
ཆོས་ཀྱི་བདག་མེད་སྒོམ་ཚུལ་དམིགས་ཐུན་རེ་རེ་བཞིན་དུ་ཁྲིད་ཀྱི་ཚུལ་གྱིས་བསྟན་པས་ཆོག་པ་ཡིན་གྱི།  སྔ་རྒོལ་དང་ཕྱི་རྒོལ་གྱི་རྣམ་བཞག་བྱས་ནས་རྩོད་པ་བྱ་བ་ནི་དོན་མེད་དོ། །གདུལ་བྱ་གཉིས་པ་འདི་ནི།  སོ་སོ་སྐྱེ་བོའི་དུས་ནའང་
སྟོང་པ་ཉིད་ཐོས་ནས། །ཞེས་སོགས་དང་།  ཟབ་མོ་ཁུ་འཕྲིག་ཅན་འཇིགས་པ་ཞེས་སོགས་ཀྱིས་སྟོན་ལ།  དེ་དག་གིས་ཀྱང་བསྒོམ་པར་བྱ་བའི་དམིགས་པ་མ་གོ་ན་གཞུང་ལས་བཤད་པའི་རིགས་པས་ཞིབ་ཏུ་བཤད་དགོས་པ་ཡིན་ནོ། །
གཉིས་པ་ལ་སྔོན་གྱི་མཁས་པ་རྣམས།  གཞི་དབུ་མ་བདེན་གཉིས་ཟུང་འཇུག །ལམ་དབུ་མ་ཚོགས་གཉིས་ཟུང་འཇུག །འབྲས་བུ་དབུ་མ་སྐུ་གཉིས་ཟུང་འཇུག་སྟེ་གསུམ་དུ་བསྡུ་བར་གསུང་པ་ལྟར་བཤད་ན།  དང་པོ་ལ་ཀུན་རྫོབ་ཀྱི་
རྣམ་བཞག་དང་།  དོན་དམ་གྱི་རྣམ་བཞག་གཉིས་ལས།  དང་པོ་ནི།  ཉན་ཐོས་སྡེ་གཉིས་ཀྱི་གྲུབ་མཐའ་སྔོན་དུ་སོང་ནས་སེམས་ཙམ་གྱི་ལྟ་བ་མ་སྐྱེས་ཀྱི་གོང་དུ།  དབུ་མ་པར་འགྱུར་བ་ཡིན་ན།  ཐ་སྙད་དུ་ཕྱི་དོན་ཁས་ལེན་ཡང་

རིགས་པས་དཔྱད་བཟོད་ནི་ཁས་ལེན་པ་མི་སྲིད་དོ། །སེམས་ཙམ་པའི་ལྟ་བ་སྔོན་དུ་སོང་ནས་དབུ་མ་པར་འགྱུར་བ་ཡིན་ན།  ཐ་སྙད་དུ་སྣང་བ་སེམས་ཀྱི་བདག་ཉིད་དུ་ཁས་ལེན་པ་ཡིན་ཡང་།  རིགས་པས་དཔྱད་བཟོད་ནི་ཁས་ལེན་པ་མིན་ནོ། །
དངོས་པོར་སྨྲ་བའི་གྲུབ་མཐའ་སྔོན་དུ་མ་སོང་བར་དང་པོ་ཉིད་ནས་དབུ་མ་པར་འགྱུར་བ་ཡིན་ན།  ཐ་སྙད་ཀྱི་རྣམ་བཞག་དཔལ་ལྡན་ཟླ་བའི་བཞེད་པ་བཞིན་དུ་འཇིག་རྟེན་ན་ཇི་ལྟར་གྲགས་པ་ལྟར་མ་བརྟགས་པར་ཁས་ལེན་པ་ཡིན་ནོ། །
མ་བརྟགས་པའི་དོན་ཡང་གནས་ལུགས་དཔྱོད་པའི་རིགས་པས་མ་བརྟགས་པ་ཡིན་གྱི།  ཐ་སྙད་པའི་ཚད་མས་མ་བརྟགས་པ་ནི་མིན་ཏེ།  ཐ་སྙད་པའི་ཚད་མས་ཡིན་མིན་ཡོད་མེད་ལ་སོགས་པ་ཇི་ལྟར་གཞལ་བ་ལྟར་རྣམ་བཞག་སོ་
སོར་ཕྱེ་ནས་ཁས་བླངས་དགོས་པའི་ཕྱིར་རོ། །དེའི་ཕྱིར་སྔ་རབས་པ་འགའ་ཞིག་གིས་ཐ་སྙད་ཀྱི་རྣམ་བཞག་ལའང་ཡོད་མིན་མེད་མིན་ཁས་ལེན་པ་ནི་གཞུང་གི་དགོངས་པ་མིན་ཏེ།  ཐ་སྙད་ཀྱི་སྐབས་སུ་ས་ལུའི་ས་བོན་ལས་ས་ལུའི་མྱུ་གུ་
སྐྱེ་།  ནས་ཀྱི་མྱུ་གུ་མི་སྐྱེ་བའི་ཁྱད་པར་དང་།  མེ་ཚ་ཞིང་སྲེག་པ་ཡིན་ལ།  ཆུ་ཚ་ཞིང་སྲེག་པ་མིན་པའི་ཁྱད་པར་ཁས་ལེན་དགོས་པའི་ཕྱིར་རོ། །གནས་ལུགས་ལ་དཔྱོད་པའི་སྐབས་སུ་དེ་གཉིས་ཁྱད་པར་མེད་པ་ནི་གཞན་སྐྱེ་འགོག་
པའི་རིགས་པས་ཤེས་སོ། །ཀུན་རྫོབ་འཇིག་རྟེན་ན་ཇི་ལྟར་གྲགས་པ་བཞིན་འཇོག་པའི་དོན་ཡང་གློ་བུར་གྱི་འཁྲུལ་རྒྱུས་མ་བསླད་པའི་འཇིག་རྟེན་རང་འགའ་བའི་བློ་ལ་སྣང་ཞིང་།  སྣང་བ་ལྟར་རྗེས་ཀྱི་ཐ་སྙད་འདི་འདི་

ཡིན་ནོ། །འདི་འདི་མིན་ནོ་ཞེས་ཐ་སྙད་ཇི་ལྟར་བྱེད་པ་ཙམ་ཞིག་ཁས་ལེན་པ་ཡིན་གྱི།  དེ་ལས་གཞན་གྱི་སྒྲུབ་བྱེད་མི་འཚོལ་བའོ། །དཔེར་ན་ས་བོན་ལས་མྱུ་གུ་སྐྱེ་བར་ཁས་བླངས་པ་ལ་སྒྲུབ་བྱེད་ཅི་ལྟར་
ཅེ་ན།  ས་བོན་ལས་མྱུ་གུ་སྐྱེ་བར་བློ་ལ་སྣང་ཞིང་སྣང་བ་ལྟར་རྗེས་སུ་ཐ་སྙད་བྱེད་པ་ཙམ་ཞིག་བཀོད་པ་ཡིན་གྱི།  སྒྲུབ་བྱེད་གཞན་བདག་སྐྱེ་དང་།  གཞན་སྐྱེ་ལ་སོགས་པ་བཀོད་པ་ན།  དེ་དག་ལ་རིགས་པའི་གནོད་བྱེད་ཡོད་པས། 
ས་བོན་ལས་མྱུ་གུ་སྐྱེ་བ་མི་རྙེད་པ་ནི་གནད་ཀྱི་དོན་ཏོ། །དེས་ན་ལས་ཀྱིས་འབྲས་བུ་བསྐྱེད་པའི་ཚུལ་ལའང་།  བློ་ལ་དེ་ལྟར་དུ་སྣང་བ་ལས་སྒྲུབ་བྱེད་གཞན་མེད་ལ།  སྒྲུབ་བྱེད་གཞན་བཙལ་བ་ན་ཕྲད་ནས་སྐྱེད་དམ།  མ་ཕྲད་ནས་
བསྐྱེད་པ་གཉིས་ལས་མ་འདས་པས།  དང་པོ་ལྟར་ན་ལས་རྟག་པར་འགྱུར་ཞིང་།  ཕྱི་མ་ལྟར་ན་ཐམས་ཅད་ཀྱིས་ཐམས་ཅད་བསྐྱེད་པར་ཐལ་བའི་ཉེས་པ་མཐོང་ནས།  དངོས་སྨྲ་བ་རྣམས་ཀྱིས་ཉེས་པ་ཕྱི་མ་སྤང་པའི་ཕྱིར་དུ་ལས་
འབྲས་ཀྱི་རྟེན་ཁས་ལེན་པ་ཡིན་ལ།  ཞིག་པ་དངོས་པོ་བ་ལས་འབྲས་ཀྱི་རྟེན་དུ་འདོད་པའང་འདི་ལས་མ་འདས་པས།  ཁོ་བོ་ནི་ཕྲད་མ་ཕྲད་ཀྱི་དཔྱད་པ་བྱས་པའི་ཚེ་ན་ལས་ཀྱིས་འབྲས་བུ་བསྐྱེད་པ་ཉིད་ཀྱང་མི་འདོད་པས་ལས་འབྲས་
ཀྱི་རྟེན་ཁས་ལེན་པའི་དོན་མེད་དོ། །འདི་དཔལ་ལྡན་ཟླ་བའི་དགོངས་པར་སོང་མ་སོང་སྐྱོ་མ༷་སྔ་བཙ༷ན་གྱི་སྒྲོས་རྣམས་བོར་ནས་འཇུག་པ་རྩ་འགྲེལ་ལ་གཟུ་བོར་གནས་པའི་བློས་དཔྱོད་པར་མཛོད་ཅིག །དེ་བཞིན་དུ་ཆུ་ཕོར་གང་ལ་

མིའི་མིག་ཤེས་ཀྱིས་བལྟས་པའི་ཚེ་ཆུ་ཡོད་དེ།  ཆུ་མིག་ཤེས་ལ་སྣང་བའི་ཕྱིར་རོ། །རྣག་ཁྲག་མེད་དེ།  རྣག་ཁྲག་མི་སྣང་བའི་ཕྱིར་རོ། །འོ་ན་ཡི་དྭགས་ཀྱི་རྣག་ཁྲག་ཏུ་མཐོང་བའི་ཚེ་ན་རྣག་ཁྲག་དེ་ཇི་ལྟར་ཡོད་སྙམ་ན། 
མིག་ཤེས་དེའི་ངོར་རྣག་ཁྲག་ཡོད་ཅིང་།  ཆུ་མེད་པ་ནི་སྔ་མ་དང་འདྲ་ལ།  དེ་གཉིས་ལས་གཞན་པའི་ཤེས་པའི་ངོར་ནི་གཉིས་ཀ་མེད་པར་ཤེས་པར་བྱའོ། །གཉིས་པ་དོན་དམ་པའི་རྣམ་བཞག་ལ།  རིགས་པས་དཔྱད་
པའི་དོན་དམ་རྗེས་མཐུན་པ་དང་།  འཕགས་པའི་མཉམ་བཞག་ལ་སྤྲོས་པ་དང་བྲལ་བའི་ཚུལ་གྱིས་སྣང་བའི་དོན་དམ་མཚན་ཉིད་པ་གཉིས་ལས།  དང་པོ་ནི།  སྤྱོད་འཇུག་ལས།  འདི་ནི་སྡུག་བསྔལ་རྒྱུར་གྱུར་པའི། །བདེན་
པར་ཞེན་པ་བཟློག་བྱ་ཡིན། །ཅེས་དང་།  ཆོས་དབྱིངས་བསྟོད་པ་ལས།  བདག་དང་བདག་གིར་འཛིན་ཅེས་པའི། །ཇི་སྲིད་ཕྱི་རོལ་རྣམ་བརྟགས་པས། །བདག་མེད་རྣམ་པ་གཉིས་མཐོང་ནས། །སྲིད་པའི་ས་བོན་འགག་པར་
འགྱུར། །ཅེས་གསུངས་པ་ལྟར།  ཆོས་ལ་བདེན་པར་འཛིན་པའི་བདེན་འཛིན་ལས་སྐྱེས་པའི།  གང་ཟག་ལ་བདེན་པར་འཛིན་པའི་བདེན་འཛིན་དེ་ཉིད་ཉེས་པ་ཐམས་ཅད་ཀྱི་རྩ་བ་ཡིན་པས།  བདེན་འཛིན་དེ་གཉིས་ཀྱི་ཞེན་ཡུལ་རིགས་
པས་སུན་ཕྱུང་དགོས་ལ།  དེའི་ཚེ་གང་ཟག་དང་ཆོས་བདེན་པར་མེད་པ་རེ་ཞིག་ཁས་བླངས་ཤིང་རྟོག་པས་ཀྱང་དེ་ལྟར་དུ་ཞེན་པ་ལས་མ་འདས་ཏེ།  དེ་ལྟ་བུའི་བདེན་མེད་རྟོགས་པའི་བློ་དེ་སྒྲ་དོན་འདྲེས་འཛིན་གྱི་རྟོག་པ་ཡིན་པའི་

ཕྱིར་རོ། །དེ་ལ་ཆོས་ཀྱི་བདག་མེད་བསྒྲུབ་པའི་རིགས་པ་ལ།  དབུ་མའི་གཞུང་ལུགས་རྣམས་ལས།  རྡོ་རྗེའི་གཟེགས་མ།  ཡོད་མེད་སྐྱེ་འགོག །མུ་བཞི་སྐྱེ་འགོག །གཅིག་དུ་བྲལ།  རྟེན་
འབྲེལ་གྱི་རིགས་པ་སྟེ།  ལྔ་གསུངས་ཤིང་དེ་དག་རང་རྒྱུད་པ་རྣམས་ཀྱིས་རང་རྒྱུད་ཀྱི་གཏན་ཚིགས་སུ་འདོད་ལ།  ཐལ་འགྱུར་བ་རྣམས་ཀྱིས་གཞན་ལ་གྲགས་ཀྱི་རྟགས་སུ་འདོད་དོ། །གང་ཟག་གི་བདག་མེད་བསྒྲུབ་པའི་རིགས་
པ་ནི།  འཇུག་པ་ལས།  ཕུང་པོ་དང་གཅིག་དང་ཐ་དད་ལ་སོགས་པ་རྣམ་པ་བདུན་གྱིས་བཙལ་ན་མི་རྙེད་པར་གསུངས་པ་འདི་ཉིད་རྒྱས་ཤོས་སུ་སྣང་ངོ་། །དེ་ལྟར་བདེན་པ་བཀག་པའི་ཚེ།  རྟོགས་པས་བདེན་མེད་དུ་ཞེན་པ་ལས་མ་
འདས་ཀྱང་།  དེའི་འོག་ཏུ་བདེན་མེད་དུ་མངོན་པར་ཞེན་པ་ཉིད་ཀྱང་དགག་དགོས་པས།  བདེན་པས་སྟོང་པ་ཉིད་གནས་ལུགས་སུ་བཟུང་དུ་མི་རུང་སྟེ།  དགག་བྱ་བདེན་པ་མེད་པས་དེ་བཀག་པའི་བདེན་སྟོང་ཉིད་ཀྱང་མ་གྲུབ་པའི་ཕྱིར་
རོ། །དེ་དག་གི་མཐའ་དཔྱོད་པའི་ཡན་ལག་ཏུ་བདེན་པས་སྟོང་མི་སྟོང་གཉིས་ཀར་ཡང་བཟུང་དུ་མི་རུང་སྟེ།  རེ་རེ་བར་བཟུང་དུ་མི་རུང་བའི་ཕྱིར་རོ། །གཉིས་ཀ་མིན་པར་ཡང་བཟུང་དུ་མི་རུང་སྟེ།  གཉིས་ཀ་མིན་པ་མ་གྲུབ་པའི་
ཕྱིར་རོ། །དེས་ན་གནས་ལུགས་དཔྱོད་པའི་རིག་ངོར་མ་གྲུབ་ན་དེར་བཟུང་དུ་མི་རུང་བ་ནི།  བདེན་པ་བཀག་པའི་རིགས་པས་ཤེས་ལ།  རིག་ངོ་དེར་མཐའ་བཞི་གང་དུ་ཡང་མ་གྲུབ་པས་མཐའ་བཞིར་འཛིན་པ་ཐམས་ཅད་བཀག་

དགོས་པའི་གནད་ཀྱང་འདི་ཉིད་ཡིན་ནོ། །གལ་ཏེ་གནས་ལུགས་དཔྱོད་པའི་རིག་ངོར་བདེན་པར་གྲུབ་པར་ཐལ།              དེའི་ངོར་བདེན་སྟོང་མ་གྲུབ་པའི་ཕྱིར།  ཞེས་སྨྲ་བ་ནི།  འཕགས་པ་ཀླུ་སྒྲུབ་ཀྱི་
ཕྱོགས་སྔ་རིགས་ངོར་དགག་པ་གཉིས་རྣལ་མ་གོ་བའི་ལུགས་ཡིན་པས་གོང་དུ་བཀག་ཟིན་ཏོ། །འོ་ན་རིགས་པ་དྲུག་ཅུ་པ་ལས།  རང་བཞིན་མེད་པ་ཉིད་ཟློག་ན། །རང་བཞིན་ཉིད་དུ་རབ་གྲུབ་ཕྱིར། །ཅེས་པ་དང་འགལ་ལོ་སྙམ་ན། 
དེ་ནི་ཐ་སྙད་དུ་རང་བཞིན་མེད་པ་མིན་ན་རང་བཞིན་ཡོད་དགོས་ཅེས་པའི་དོན་ཡིན་ལ།  ཐ་སྙད་ཀྱི་སྐབས་སུ་ཡོད་མིན་མེད་མིན་ཁས་ལེན་པ་མིན་པས་འགལ་བ་ཅི་ཞིག་ཡོད།  མདོར་ན་གནས་ལུགས་ལ་དཔྱོད་པར་བྱེད་པའི་བློ་ནི་
སྒྲ་དོན་འདྲེས་འཛིན་གྱི་རྟོག་པ་ལས་མ་འདས་པས།  མཐའ་བཞིའི་སྤྲོས་པ་གང་རུང་དུ་བཟུང་བས་བཞི་པོ་ཅིག་ཆར་དུ་བཀག་པ་མི་སྲིད་ཀྱང་།  རེས་འཇོག་གི་ཚུལ་དུ་སྤྲོས་པ་བཞི་ཆར་ཡང་འགོག་པ་ཡིན་ལ།  དེ་དག་གི་དངོས་ཡུལ་
དུ་གྱུར་པའི་མཐའ་བཞིའི་སྤྲོས་བྲལ་ནི།  བདེན་འཛིན་ཅན་གྱི་བློ་ལ་ལྟོས་ཏེ།  དོན་དམ་བདེན་པར་བཤད་ཀྱང་།  འཕགས་པའི་མཉམ་བཞག་ཟག་མེད་ལ་ལྟོས་ཏེ་ཀུན་རྫོབ་བདེན་པ་ཡིན་པས།  རྣམ་གྲངས་པའི་དོན་དམ་བདེན་
པའམ།  དོན་དམ་པ་རྗེས་མཐུན་པ་ཡིན་པར་བཤད་དོ། །གཉིས་པ་དོན་དམ་བདེན་པ་མཚན་ཉིད་པ་ནི།  དེ་ལྟར་སོ་སོའི་སྐྱེ་བོའི་གནས་སྐབས་སུ།  མཐའ་བཞིའི་སྤྲོས་པ་རེས་འཇོག་ཏུ་བཀག་ནས་བསྒོམས་པས།  ཐེག་ཆེན་གྱི་

མཐོང་ལམ་སྐྱེས་པའི་ཚེ།  མཐའ་བཞིའི་སྤྲོས་པ་ཅིག་ཆར་དུ་འགགས་ནས་རྟོགས་བྱའི་ཆོས་ཉིད་དང་རྟོགས་བྱེད་ཀྱི་བློ་གཉིས་སོ་སོར་མི་སྣང་བར།  བློ་དེ་ཉིད་སྤྲོས་བྲལ་དང་དབྱེར་མེད་པར་མངོན་དུ་
གྱུར་པའི་ཡུལ་དེ་ཉིད་ལ།  དོན་དམ་བདེན་པ་ཞེས་པའི་ཐ་སྙད་བཏགས་པ་ཡིན་གྱི།  དེའི་ཚེ་ཡང་དོན་དམ་བདེན་པ་འདིའོ་ཞེས་ཅུང་ཟད་ཀྱང་བཟུང་བར་བྱ་བ་མེད་དོ། །འདི་ལ་དགོངས་ནས་བཀའ་དང་བསྟན་བཅོས་དྲི་མ་མེད་པ་རྣམས་
ལས།  མ་མཐོང་བའི་ཚུལ་གྱིས་མཐོང་།  མ་གཟིགས་པའི་ཚུལ་གྱིས་གཟིགས་ཞེས་སོགས་མང་དུ་གསུངས་སོ། །འོ་ན་སྟོང་ཉིད་དེ་ལ་དོན་དམ་བདེན་པར་གསུངས་པ་དང་འགལ་ལོ་སྙམ་ན།  སྤྱིར་སྟོང་ཉིད་ཅེས་པའི་ཐ་སྙད་
ཙམ་ལ་མང་དུ་ཡོད་དེ།  ཉན་ཐོས་སྡེ་གཉིས་ཀྱིས་གང་ཟག་གི་བདག་གིས་སྟོང་པ་ལ་སྟོང་ཉིད་ཀྱི་ཐ་སྙད་བྱེད་དེ།  རྣམ་འགྲེལ་ལས།  སྟོང་ཉིད་ལྟ་དང་དེ་འགལ་ཕྱིར། །ཅེས་སོ། །སེམས་ཙམ་པས་ནི་གཟུང་འཛིན་རྫས་གཞན་གྱིས་
སྟོང་པ་ལ་སྟོང་ཉིད་ཀྱི་ཐ་སྙད་བྱེད་དེ།  དེ་ཉིད་ལས།  དེ་ཕྱིར་གཉིས་སྟོང་གང་ཡིན་པ། །དེ་ནི་དེའི་དེ་ཉིད་ཡིན། །ཅེས་སོ། །དབུ་མ་པ་རྣམས་ཀྱིས།  བདེན་པས་སྟོང་པ་ཙམ་ལ་སྟོང་ཉིད་ཀྱི་ཐ་སྙད་མཛད་པ་དང་།  མཐའ་བཞི་
ཆར་གྱི་སྤྲོས་པས་སྟོང་པ་ལ་སྟོང་ཉིད་ཀྱི་ཐ་སྙད་མཛད་པ་གཉིས་ཡོད་དེ།  དང་པོ་ནི།  ཐེག་པ་གསུམ་ཆར་གྱི་ཐུན་མོང་དུ་རྟོགས་པར་བྱ་བ་ཡིན་ལ།  ཕྱི་མ་ནི་ཐེག་ཆེན་ཁོ་ནའི་ཐུན་མོང་མིན་པའི་རྟོགས་བྱ་ཡིན་ནོ། །གཉིས་པོ་དེ་རེ་རེ་ལ་

ཡང་སྔར་ལྟར་རྗེས་མཐུན་པ་དང་།  མཚན་ཉིད་པ་གཉིས་གཉིས་ཡོད་པ་ལས་ཕྱི་མ་གཉིས་ཆར་དོན་དམ་བདེན་པ་མཚན་ཉིད་པར་བཞེད་དེ།  ལུགས་འདི་ལ་ཐེག་དམན་འཕགས་པས་ཀྱང་དོན་དམ་བདེན་པ་རྟོགས་པར་བཞེད་པའི་ཕྱིར་
རོ། །ཆོས་ཉིད་དང་།  ཆོས་དབྱིངས་དང་།  སྤྲོས་བྲལ་དང་།  ཟུང་འཇུག་ཡིན་ན་མཐའ་བཞི་ཆར་གྱི་སྤྲོས་བྲལ་ཡིན་པ་ཅིག་དགོས་ཏེ།  དེ་དག་ནི་ཐེག་དམན་གྱིས་ཅུང་ཟད་ཀྱང་མ་རྟོགས་པའི་ཕྱིར་རོ། །གཉིས་པ་ལམ་
དབུ་མ་ཐབས་ཤེས་ཟུང་འཇུག་ལ།  སྤང་བྱ་སྒྲིབ་གཉིས་ངོས་བཟུང་བ།  སྤོང་བྱེད་ཀྱི་གཉེན་པོ་ངོས་བཟུང་བ་དང་གཉིས།  དང་པོ་ནི།  སྔར་བཤད་པ་ལྟར་ཕུང་པོ་ལ་དམིགས་ནས་བདེན་པར་འཛིན་པའི་བློ་ནི་ཆོས་ཀྱི་བདག་འཛིན་
ཡིན་པས་ཤེས་སྒྲིབ་ཡིན་ལ།  ཆོས་ཀྱི་བདག་འཛིན་ཡིན་ན་བདེན་འཛིན་ཡིན་པས་མ་ཁྱབ་སྟེ།  མཐའ་བཞིའི་སྤྲོས་པ་ཕྱི་མ་གསུམ་དུ་འཛིན་པའི་བློ་དེ་ལ་ཡང་ཆོས་ཀྱི་བདག་འཛིན་ཡིན་པར་བཤད་པའི་ཕྱིར་དང་།  བདེན་འཛིན་གྱི་སྒྲོ་འདོགས་
ཆོད་ནས་བཏགས་པ་ཙམ་དུ་མངོན་པར་ཞེན་པའི་བློ་དེ་ཡང་ཆོས་ཀྱི་བདག་འཛིན་དུ་གསུངས་པའི་ཕྱིར་རོ། །ཆོས་ལ་བདེན་པར་འཛིན་པའི་བདག་འཛིན་དེ་ཉིད།  གང་ཟག་གི་བདག་འཛིན་གྱི་དངོས་རྒྱུ་ནུས་པ་ཐོགས་མེད་ཡིན་པས་སྐབས་འགའ་
ཞིག་ཏུ་ཉོན་མོངས་པའི་མིང་གིས་བཏགས་པ་ཡང་ཡོད་ལ།  ཡང་རྒྱུད་བླར་བྱང་ཆུབ་ཀྱི་ལེའུའི་སྐབས་སུ་ཉོན་མོངས་ཀྱི་བག་ཆགས་ལ་ཤེས་སྒྲིབ་ཏུ་བཤད་ཅིང་།  འཇུག་འགྲེལ་ལས་ཀྱང་།  དེ་ལྟར་དུ་གསུངས་པས་དེ་ཡང་ཤེས་སྒྲིབ་ཏུ་ཁས་

བླང་བར་བྱའོ། །རྒྱུད་བླར་ཕན་ཡོན་གྱི་ལེའུའི་སྐབས།  འཁོར་གསུམ་རྣམ་པར་རྟོག་པའི་བློ་ཤེས་སྒྲིབ་ཏུ་བཤད་པས།  བསྡུ་ན་འདི་ལྟར་འགྱུར་ཏེ།  ཤེས་སྒྲིབ་ལ་རྣམ་རྟོག་མངོན་འགྱུར་བ་དང་། 
བག་ཆགས་གཉིས།  དང་པོ་ལ་བདེན་འཛིན་ཡོད་པ་དང་མེད་པ་གཉིས།  ཕྱི་མ་ལ་ཤེས་སྒྲིབ་ཀྱི་རྣམ་པར་རྟོག་པའི་བག་ཆགས་དང་།  ཉོན་མོངས་པའི་བག་ཆགས་གཉིས་སོ། །ཉོན་སྒྲིབ་ནི་རྒྱུད་བླར་ངོས་འཛིན་ཚུལ་གཉིས་བྱུང་
བ་ནི་དོན་གཅིག་ཏུ་སྣང་ཞིང་།  ཀླུ་སྒྲུབ་ཡབ་སྲས་ཀྱི་གཞུང་རྣམས་ལས་ཀྱང་།  གང་ཟག་ལ་བདེན་པར་འཛིན་པའི་བདེན་འཛིན་དང་།  དེའི་འབྲས་བུར་གྱུར་པའི་རྩ་ཉོན་དང་ཉེ་ཉོན་རྣམས་ལ་གསུངས་པ་རྣམས་དོན་གཅིག་ཏུ་སྣང་
བས་ཉོན་མོངས་པ་ས་བོན་དང་བཅས་པ་རྣམས་ལ་ཉོན་སྒྲིབ་ཏུ་འཇོག་པ་ལ་ནི་བྱམས་པ་དང་།  ཀླུ་སྒྲུབ་གཉིས་དགོངས་པ་གཅིག་ཏུ་སྣང་ངོ་། །གཉིས་པ་སྤོང་བྱེད་ཀྱི་གཉེན་པོ་ངོས་བཟུང་བ་ནི།  ཉན་ཐོས་སྡེ་གཉིས་ཀྱིས་ཕུང་པོ་བདེན་མེད་
དུ་མ་རྟོགས་ཀྱང་།  ཕུང་པོའི་སྟེང་དུ་གང་ཟག་གི་བདག་བཀག་པའི་སྟོང་ཉིད་རྟོགས་པས།  ཐེག་པ་གསུམ་ཆར་གྱི་བྱང་ཆུབ་ཐོབ་པར་འདོད་པས་ཐེག་པ་གསུམ་ལ་ལྟ་བའི་ཁྱད་པར་མི་བཞེད་དོ། །སེམས་ཙམ་པས་ལྟ་བ་དེས་ཉན་ཐོས་
དང་།  རང་སངས་རྒྱས་ཀྱི་བྱང་ཆུབ་ཐོབ་ཀྱང་ཐེག་པ་ཆེན་པོའི་བྱང་ཆུབ་ཐོབ་པ་ལ་གཟུང་འཛིན་གཉིས་སྟོང་གི་དེ་བཞིན་ཉིད་རྟོགས་དགོས་པས།  ཐེག་པ་ཆེ་ཆུང་ལ་ལྟ་བའི་ཁྱད་པར་ཡོད་ཀྱང་ཉན་ཐོས་དང་རང་སངས་རྒྱས་ལ་ལྟ་བའི་

ཁྱད་པར་མི་བཞེད་དོ། །དབུ་མ་པའི་ལུགས་ལ།  བྱམས་པ་དང་།  ཀླུ་སྒྲུབ་གཉིས་ཆར་དགོངས་པ་མཐུན་པར་ཐེག་པ་གསུམ་ཆར་གྱི་བྱང་ཆུབ་ཐོབ་པ་ལ།  ཕུང་པོ་བདེན་མེད་དུ་རྟོགས་དགོས་ཤིང་།  ཐེག་ཆེན་ཀྱི་བྱང་ཆུབ་ཐོབ་
པ་ལ་མཐའ་བཞིའི་སྤྲོས་པ་དང་བྲལ་བའི་སྤྲོས་བྲལ་རྟོགས་དགོས་པས།  ཐེག་པ་ཆེ་ཆུང་ལ་ལྟ་བའི་ཁྱད་པར་ཤིན་ཏུ་ཆེ་ཞིང་།  ཉན་ཐོས་ཀྱིས་གཟུང་བ་ཕྱི་རོལ་གྱི་དོན་བཏགས་པ་ཙམ་ཡང་མི་དམིགས་པར་མ་རྟོགས་ལ།  རང་སངས་རྒྱས་ཀྱིས་དེ་
རྟོགས་པས།  དེ་གཉིས་ལ་ཡང་ལྟ་བའི་ཁྱད་པར་ཡོད་དོ། །འོ་ན་ཉན་ཐོས་ཀྱི་བར་ཆད་མེད་ལམ་དེས་ཕུང་པོ་ལ་བདེན་པར་འཛིན་པའི་བདེན་འཛིན་སྤང་ནུས་པར་འགྱུར་རོ་སྙམ་ན།  ཕུང་པོ་བདེན་མེད་འཛིན་སྟངས་ཀྱི་གཙོ་བོར་མི་
བྱེད་པར།  གང་ཟག་བདེན་མེད་འཛིན་སྟངས་གཙོ་བོར་བྱེད་པས་སྐྱོན་མེད་དོ། །དེ་བཞིན་དུ་རང་རྒྱལ་གྱི་མཐོང་ལམ་བར་ཆད་མེད་ལམ་གྱིས་ཀྱང་གཟུང་བ་ཕྱི་རོལ་གྱི་དོན་བདེན་པར་མེད་པ་འཛིན་སྟངས་ཀྱི་གཙོ་བོར་བྱེད་པས། 
བཟུང་བ་ཕྱི་རོལ་གྱི་དོན་ལ་བདེན་པར་འཛིན་པའི་བདེན་འཛིན་སྤོང་ནུས་པ་ཡིན་གྱི་དེ་ལས་གཞན་པའི་ཤེས་སྒྲིབ་སྤོང་མི་ནུས་སོ། །ཐེག་ཆེན་མཐོང་ལམ་བར་ཆད་མེད་པའི་ལམ་གྱིས་མཐའ་བཞི་ཆར་གྱི་སྤྲོས་བྲལ་འཛིན་སྟངས་ཀྱི་
གཙོ་བོར་བྱེད་པས།  ཤེས་སྒྲིབ་མཐའ་དག་སྤོང་ནུས་པའི་གནད་ཀྱང་དེ་ཉིད་ཡིན་ནོ། །ཉན་རང་གིས་བདེན་མེད་རྟོགས་པ་ནི།  ཀླུ་སྒྲུབ་ཡབ་སྲས་ཀྱི་གཞུང་ལས་ལན་མང་དུ་བཤད་ཅིང་།  མངོན་རྟོགས་རྒྱན་གྱི་དབུ་ཞབས་ན་

ཐེག་པ་ཆེ་ཆུང་གི་ལྟ་བའི་ཁྱད་པར་བཤད་པ་མང་དུ་ཡོད་ཀྱང་།  བདེན་མེད་རྟོགས་མ་རྟོགས་ཀྱི་ཁྱད་པར་འབྱེད་པ་ནི་ཅུང་ཟད་ཀྱང་མི་སྣང་བས། །དེ་གཉིས་དགོངས་པ་གཅིག་ཏུ་མངོན་ནོ། །གལ་ཏེ་
དངོས་པོར་མངོན་པར་ཞེན་པ་ཡོད་མེད་ཀྱི་ཁྱད་པར་བཤད་པས་བདེན་མེད་རྟོགས་མ་རྟོགས་ཀྱི་ཁྱད་པར་ཡོད་དོ་སྙམ་ན་དེ་ནི་མ་ངེས་སྟེ།  བཏགས་པའི་དངོས་པོར་མངོན་པར་ཞེན་པ་ནི།  དངོས་པོའི་གནས་ཚུལ་སྤྲོས་བྲལ་མ་
ཤེས་པའི་དོན་ཡིན་པས་བདེན་མེད་མ་རྟོགས་པའི་དོན་མིན་ནོ། །མཚུངས་མེད་ཆོས་རྗེའི་ཞལ་སྔ་ནས།  ཉན་རང་གི་ཕུང་པོ་བདེན་མེད་མ་རྟོགས་པའི་ཤེས་བྱེད་དུ།  རྟག་ཏུ་ཁམས་གསུམ་བདག་མེད་རྫས་མེད་ཅིང་། །བྱེད་པོ་རང་
དབང་མེད་པར་རྣམ་བལྟས་ནས། །རྗེས་སུ་མཐུན་པའི་བཟོད་པ་གང་བསྒོམ་པ། །དེ་དག་འགྲོ་བ་ཀུན་ལས་ཐར་བར་འགྱུར། །ཅེས་གསུངས་པ་འདི་དྲངས་ཀྱང་།  ལུང་འདི་བདེན་མེད་རྟོགས་པའི་ལུང་དུ་རྗེ་ཉིད་ཀྱང་བཞེད་དགོས་
པ་འདྲ་སྟེ།  ལུང་འདིས་ཁམས་གསུམ་རྫས་མེད་རྟོགས་པར་བསྟན་ཅིང་།  རྫས་འཛིན་རྟོགས་པ་བདེན་འཛིན་ཡིན་པར་ཞལ་གྱིས་བཞེས་པའི་ཕྱིར་རོ། །མདོར་ན་ཉན་ཐོས་ཀྱི་རྟོགས་བྱའི་གཙོ་བོ་ནི་གང་ཟག་གི་བདག་མེད་ཡིན་ལ། 
དེ་རྟོགས་པ་ལ་ཕུང་པོ་ལ་བདེན་པར་འཛིན་པ།  བཀག་དགོས་ཏེ།  ཕུང་པོ་ལ་བདེན་པར་འཛིན་པའི་བདེན་འཛིན་ནི་གང་ཟག་གི་བདག་འཛིན་གྱི་དངོས་རྒྱུ་ནུས་པ་ཐོགས་མེད་ཡིན་པའི་ཕྱིར་རོ། །རང་རྒྱལ་གྱི་རྟོགས་བྱའི་གཙོ་བོ་ནི།  བཟུང་

བ་ཕྱི་རོལ་གྱི་དོན་བདེན་པར་མེད་པ་ཡིན་ལ།  ཐེག་ཆེན་གྱི་རྟོགས་བྱའི་གཙོ་བོ་ནི་གཉིས་འཛིན་གྱི་སྤྲོས་པ་མཐའ་དག་དང་བྲལ་བ་ཡིན་པས་ལྟ་བའི་ཁྱད་པར་ཤིན་ཏུ་ཆེའོ། །གལ་ཏེ་མདོ་སྡེ་ས་བཅུ་པ་ལས།  ས་བདུན་པ་མ་ཐོབ་བར་དུ་ཉན་རང་དགྲ་བཅོམ་
བློའི་སྟོབས་ཀྱིས་ཟིལ་གྱིས་གནོན་མི་ནུས་པར་བཤད་པ་དང་འགལ་ལོ་ཞེ་ན།  དེའི་དོན་ཁོ་བོས་བཤད་པ་འདི་ཁོ་ནར་ལྟར་སྣང་སྟེ།  བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཀྱང་ཉན་ཐོས་
དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ་ཞེས་གསུངས་ལ།  དེའི་དོན་ནི།  རང་གི་ཡུལ་ནི་ཐེག་དམན་ལ་མེད་པའི་ཐེག་ཆེན་ཐུན་མོང་མིན་པའི་ཡུལ་སྔར་བཤད་པ་ལྟར་གྱི་སྤྲོས་བྲལ་དེ་ཉིད་ཡིན་ལ།  དེ་ཤེས་པ་ལ་དོན་སྤྱིའི་
ཚུལ་གྱིས་ཤེས་པ་ནི་ཐེག་ཆེན་གྱི་ཚོགས་སྦྱོར་ན་ཡང་ཡོད་ལ།  དེའི་སྒོ་ནས་ཉན་རང་ལས་ཁྱད་པར་དུ་འཕགས་པ་ནི།  རྣམ་པ་མངོན་ཞེན་ལ་སོགས་འགོག་ཅེས་པའི་སྐབས་སུ་བསྟན་ལ།  དེ་མངོན་སུམ་དུ་ཤེས་པ་ནི།  ཐེག་ཆེན་གྱི་མཐོང་ལམ་དུ་ཡོད་ལ།  དེའི་སྒོ་ནས་
ཁྱད་པར་དུ་འཕགས་པ་ནི།  གང་གི་ལམ་ནི་གཞན་དག་ལས། །ཁྱད་དུ་འཕགས་པས་ཁྱད་པར་ལམ། །ཞེས་པའི་སྐབས་སུ་བསྟན།  དེའི་ཆེ་བ་ནི་མཚན་འཛིན་མཐའ་དག་འགོག་པའི་ནུས་པ་ཡིན་ལ།  དེའི་སྒོ་ནས་ཉན་རང་ཟིལ་གྱི་གནོན་པ་ནི།  ས་བདུན་པའི་གནས་སྐབས་སུ་
ཐོབ་སྟེ།  ས་བརྒྱད་པ་ཡན་ཆད་དུ་མཚན་འཛིན་མངོན་དུ་འགྱུར་བ་མི་སྲིད་པའི་ཕྱིར་རོ། །དེ་ཡང་རང་གི་ཡུལ་དང་།  དེ་ཤེས་པ་དང་།  དེའི་ཆེ་བ་དང་།  ཀྱང་དང་།  ཤིན་ཏུ་ཞེས་པའི་ཚིག་ལྔའི་ནུས་པ་ཤེས་ན།  ལུང་འདི་ལ་བརྟེན་ནས་ཐེག་པ་ཆེ་ཆུང་ལྟ་བའི་ཁྱད་པར་མེད་པའི་ལོག་རྟོག་མི་

འབྱུང་ངོ་། །ཁོ་བོས་ནི་ཤེར་ཕྱིན་གྱི་མདོ་དང་།  མདོ་སྡེ་ས་བཅུ་པ་དང་།  མངོན་རྟོགས་རྒྱན་དང་།  འཕགས་པ་ཀླུ་སྒྲུབ་ཀྱི་གསུང་གནད་གཅིག་ཏུ་གོ་ཞིང་དགོས་པའི་དབང་གིས་ཐ་སྙད་ཅུང་ཟད་མི་འདྲ་བ་མཛད་པ་ནི་ཡོད་དེ། 
མངོན་རྟོགས་རྒྱན་གྱི་སྐབས་སུ་ཐེག་ཆེན་ཐུན་མོང་མིན་པའི་ལམ་གཙོ་བོར་འཆད་པས།  སྤྲོས་བྲལ་རྟོགས་པ་ལ་ཆོས་ཀྱི་བདག་མེད་རྟོགས་པར་བྱས་ནས།  དེ་ཉིད་ཉན་རང་ལ་མེད་པར་གསུངས་ལ།  འཕགས་མཆོག་ཀླུ་སྒྲུབ་ཀྱིས་ཐེག་པ་
གསུམ་ཆར་གྱིས་རྟོགས་བྱའི་སྐྱེ་མེད་གཏན་ལ་དབབ་པས་དེ་ཙམ་ལ་ཆོས་ཀྱི་བདག་མེད་རྟོགས་པར་བྱས་ནས་དེ་ཐེག་པ་གསུམ་ཆར་ལ་ཡོད་པར་གསུངས་སོ། །གསུམ་པ་འབྲས་བུ་དབུ་མ་སྐུ་གཉིས་ཟུང་འཇུག་ནི།  གཞན་དུ་རྒྱས་པར་
འཆད་པར་འགྱུར་རོ། །གསུམ་པ་ཡིད་ཆེས་པའི་ལུང་དང་སྦྱར་བ་ནི།  རང་ལུགས་མདོར་བསྡུས་པ་འདི་དག་ནི།  རེ་རེ་བཞིན་དུ་གཞུང་ཁུངས་ཐུབ་རྣམས་དང་སྦྱར་བར་བྱ་དགོས་ཀྱང་།  མང་བས་འཇིགས་ནས་འདིར་མ་སྤྲོས་ལ།  ཉེ་བར་
མཁོ་བ།  རྣམ་གྲངས་པ་དང་།  རྣམ་གྲངས་མིན་པའི་དོན་དམ་བདེན་པ་གཉིས་སུ་ཕྱེ་བ་དང་།  མཐའ་བཞིའི་སྤྲོས་བྲལ་གཉིས་ལུང་དང་སྦྱར་ན།  དང་པོ་ནི།  སློབ་དཔོན་ཡེ་ཤེས་སྙིང་པོས།  གང་གི་ཕྱིར་སྐྱེ་བ་ལ་སོགས་བཀག་
པ་ཡང་།  ཡང་དག་པར་སྐྱེ་བ་ལ་སོགས་པ་རྟོག་པའི་དངོས་པོ་བཀག་པའི་གཏན་ཚིགས་ཀྱི་ཡང་དག་པ་དང་མཐུན་པའི་ཕྱིར།  དོན་དམ་པ་ཡིན་པར་ཁོ་བོ་ཅག་ཀྱང་འདོད་དོ། །གཞན་དག་ནི་ཡང་དག་པ་ཁོ་ནར་འཛིན་པས།  ཡང་ཞེས་

བྱ་བ་ནི་བསྡུ་བའི་དོན་ཏོ། །དེ་ཡང་རིགས་པས་དཔྱད་ན་ཀུན་རྫོབ་ཁོ་ན་སྟེ།  ཅིའི་ཕྱིར་ཞེ་ན་དགག་བྱ་ཡོད་པ་མིན་པས།  ཡང་དག་ཏུ་ན་བཀག་མེད་གསལ། །ཞེས་དང་།  ཞི་བ་འཚོས།  སྐྱེ་བ་མེད་པ་ལ་སོགས་པ་ཡང་དག་པའི་
ཀུན་རྫོབ་ཏུ་གཏོགས་པ་ཡིན་དུ་ཟིན་ཀྱང་།  དམ་པའི་དོན་དང་མཐུན་པའི་ཕྱིར། །འདི་ནི་དམ་པའི་དོན་ཅེས་བྱ། །ཡང་དག་དུ་ན་སྤྲོས་པ་ཡི། །ཚོགས་རྣམས་ཀུན་ལས་དེ་གྲོལ་ཡིན། །དོན་དམ་པ་ནི་དངོས་པོ་དང་དངོས་པོ་མེད་པ་དང་
སྐྱེ་བ་དང་མི་སྐྱེ་བ་དང་སྟོང་པ་དང་མི་སྟོང་པ་ལ་སོགས་པ་སྤྲོས་པའི་དྲྭ་བ་མཐའ་དག་སྤངས་པའོ། །སྐྱེ་བ་མེད་པ་ལ་སོགས་པ་ནི།  དེ་ལ་འཇུག་པ་དང་མཐུན་པའི་ཕྱིར་དོན་དམ་པ་ཞེས་ཉེ་བར་འདོགས་སོ། །ཞེས་དང་།  དཔལ་
ལྡན་ཟླ་བས་རིགས་པ་དྲུག་ཅུ་པའི་འགྲེལ་པར།  བདེན་པ་གཉིས་སུ་འཇོག་པ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ།  ཞེས་གསུངས་ཤིང་།  འདི་རྣམས་ལ་དགོངས་ནས།  རྗེ་བཙུན་གྲགས་པ་རྒྱལ་མཚན་དང་།  ལྕེ་སྒོམ་
ཤེས་རབ་རྡོ་རྗེ་དང་།  མཁས་པ་རེ་མདའ་བ་ལ་སོགས་པ་རྣམས་ཀྱིས་ཀྱང་།  འདི་བཞིན་དུ་མཛད་པར་སྣང་ངོ་། །གཉིས་པ་སྤྲོས་བྲལ་གྱི་ལུང་ནི།  རིགས་ཚོགས་དང་བསྟོད་ཚོགས་རྣམས་ལས།  མང་དུ་གསུངས་པ་རྣམས་ནི་
འདིར་མ་བྲིས་ལ།  འཕགས་པ་བདེན་པ་གཉིས་ལ་འཇུག་པ་ལས།  ལྷའི་བུ་གལ་ཏེ་དོན་དམ་པར་ན་དོན་དམ་པའི་བདེན་པ་ལུས་དང་།  ངག་དང་།  ཡིད་ཀྱི་རང་བཞིན་དུ་གྱུར་ན་ནི།  དེ་དོན་དམ་བདེན་པ་ཞེས་བྱ་བའི་གྲངས་སུ་མི་འགྲོ་སྟེ་

ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ་དོན་དམ་པ་ན་དོན་དམ་པའི་བདེན་པ་ནི་ཐ་སྙད་ཐམས་ཅད་ལས་འདས་པ།  བྱེ་བྲག་མེད་པ།  མ་སྐྱེས་པ།  མ་འགག་པ།  སྨྲ་བར་བྱ་བ་
དང་།  སྨྲ་བ་དང་།  ཤེས་པར་བྱ་བ་དང་།  ཤེས་པ་དང་བྲལ་བའོ། །ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ།  ཇི་ལྟར་དོན་
དམ་པའི་བདེན་པའོ་ཞེས་བརྗོད་པ་ལྟར་ནི་མིན་ནོ། །ཞེས་དང་།  འོད་སྲུང་གིས་ཞུས་པའི་མདོ་ལས།  འོད་སྲུང་གང་ཟག་གི་བདག་ཏུ་ལྟ་བ་ནི་རི་རབ་ཙམ་ལ་གནས་ཀྱང་སླའི།  མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟར་མིན་ནོ། །
དེ་ཅིའི་ཕྱིར་ཞེ་ན།  ལྟ་བར་གྱུར་པ་ཐམས་ཅད་ལས་ངེས་པར་འབྱིན་པ་ནི།  སྟོང་པ་ཉིད་ཡིན་ཀྱང་།  སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ཞེས་ངས་བཤད་དོ། །ཞེས་དང་།  ཉི་ཁྲི་ལས་གཟུགས་སྟོང་ཞེས་བྱ་བར་མངོན་པར་
ཆགས་ཤིང་གནས་ཏེ་འདུ་ཤེས་པ་དང་།  ཚོར་བ་དང་།  འདུ་ཤེས་དང་།  འདུ་བྱེད་དང་།  རྣམ་པར་ཤེས་པ་སྟོང་ཞེས་བྱ་བར་མངོན་པར་ཆགས་ཤིང་གནས་ཏེ་འདུ་ཤེས་པ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་མཐུན་པའི་ཆོས་ལ་སྲེད་པ་སྟེ།  སྐྱོན་དུ་འགྱུར་རོ། །
ཞེས་དང་།  འབུམ་ལས།  སྟོང་པ་ཉིད་ཅེས་བྱ་བར་ཡང་མ་གྲུབ་བོ། །སྟོང་པ་ཉིད་ཅེས་བྱ་བར་ཡང་མ་འཛིན་ཅིག །ཅེས་སོ། །ཆད་ལྟ་ཡིན་ན་ཀུན་རྫོབ་ཏུ་མེད་པར་འཛིན་པས་མི་ཁྱབ་པའི་ལུང་ནི།  རྟ་སྐད་བྱང་ཆུབ་སེམས་དཔས་ཞུས་

པའི་མདོ་ལས།  བཅོམ་ལྡན་འདས་ཐམས་ཅད་སྟོང་པ་ལགས་ན།  ཆད་པར་ཐལ་བར་མི་འགྱུར་ལགས་སམ།  བཅོམ་ལྡན་འདས་ཀྱིས་བཀའ་སྩལ་པ།  རིགས་ཀྱི་བུ་ཆད་པར་ལྟ་བ་ནི།  རྒྱུ་མཚན་གསུམ་གྱིས་ཆད་པར་ལྟ་བར་འགྱུར་རོ། །ལས་
རྒྱུ་འབྲས་ལ་སོགས་པ་ཀུན་རྫོབ་ཉིད་ཏུ་ཡང་ཡོད་པ་འགོག་པ་དང་།  མེད་པའི་ཕྱོགས་འབའ་ཞིག་ཏུ་ཞེན་པ་དང་།  ཟབ་མོའི་ཆོས་ཀྱི་དོན་མ་རྟོགས་པར་སྟོང་པའོ་ཞེས་ཚིག་ཏུ་ཞེན་པའོ། །ཞེས་སོ། །དེས་ན་གནད་ཀྱི་དོན་ནི།  དབུ་མ་པའི་ལུགས་ལ་ཐེག་
པ་གསུམ་ཆར་ལ་མཐའ་གཉིས་སྤངས་པའི་དབུ་མའི་ལམ་རེ་ཡོད་དགོས་པ་ལས།  ཐེག་དམན་ལ་ནི་དོན་དམ་དུ་མ་གྲུབ་པས་རྟག་པའི་མཐའ་ལས་གྲོལ།  ཀུན་རྫོབ་ཏུ་ལས་རྒྱུ་འབྲས་ལ་སྐུར་བ་མི་འདེབས་པས་ཆད་པའི་མཐའ་ལས་གྲོལ་
དགོས་པ་རིན་ཆེན་ཕྲེང་བར་བཤད་ལ།  ཐེག་པ་ཆེན་པོ་ལ་དེའི་སྟེང་དུ་ཡང་གནས་ལུགས་རང་གི་ངོ་བོ་ལ་ཡོད་མེད་ལ་སོགས་པའི་གཉིས་འཛིན་མཐའ་དག་དང་བྲལ་བའི་ལྟ་བ་ཁྱད་པར་ཅན་དང་།  སེམས་ཅན་ལ་དམིགས་པའི་སྙིང་རྗེ་དང་། 
ཐེག་པ་ཆེན་པོའི་སེམས་བསྐྱེད་གསུམ་ཟུང་འབྲེལ་དུ་བྱས་ནས་བསྒོམས་པས་འབྲས་བུ་མཐར་ཐུག་པའི་ཚེ།  ཆོས་དབྱིངས་སྤྲོས་བྲལ་གྱི་ངང་ལས་མ་གཡོས་བཞིན་དུ་ནམ་མཁའི་མཐས་ཁྱབ་པའི་སེམས་ཅན་གྱི་དོན་འབད་མེད་ལྷུན་གྲུབ་ཏུ་
འབྱུང་བར་འགྱུར་རོ།།    །།གང་གི་ལེགས་གསུང་གསེར་གྱི་ཐུར་མ་ཡིས། །བློ་གྲོས་རབ་རིབ་རྣམ་པར་སྦྱངས་ནས་ནི། །གནས་ལུགས་དོན་ལ་ལྟ་བའི་མིག་སྦྱིན་པ། །བརྩེ་ཆེན་བླ་མ་དེ་ཡིས་ད་དུང་སྐྱོངས་། །འཕགས་ཡུལ་མཁས་རྣམས་

གྲུབ་མཐའ་རྣམ་བཞི་ལ། །རང་རང་སྨྲ་བའི་གྲུབ་མཐའ་སོ་སོར་འཛིན། །གངས་ཅན་འདི་ན་ཐམས་ཅད་དབུ་མ་པར། །ཞལ་གྱིས་བཞེས་ཀྱང་རྟག་ཆད་འདི་ལྟར་སྨྲ། །འགའ་ཞིག་རྟོགས་བྱའི་
གནས་ལུགས་མཐར་ཐུག་ནི། །རྟག་བརྟན་ཐེར་ཟུག་བདེན་པར་གྲུབ་གྱུར་ཀྱང་། །གནས་ལུགས་རྟོགས་པའི་བློ་ལ་མི་སྣང་ཞེས། །སྨྲ་བ་འདི་ཡང་རྣ་བའི་བདུད་རྩི་མིན། །གཞན་དག་རང་རྒྱུད་སྨྲ་བའི་སྐྱེས་ཆེན་དང་། །བོད་ཡུལ་
མཁས་ཤིང་གྲུབ་པའི་གཙོ་རྣམས་ཀྱིས། །དབུ་མའི་གནད་རྣམས་ལེགས་པར་མ་རྟོགས་ཞེས། །རྣམ་པ་ཀུན་ཏུ་སྐུར་བ་འདེབས་ལ་བརྩོན། །དོན་དམ་གནས་ལུགས་སྟོང་པའི་ཆད་མཐར་བཟུང་། །ཀླུ་སྒྲུབ་གཞུང་གི་ལུགས་
བཟང་ལས་བྱུང་བའི། །བསྟན་པའི་སྙིང་པོ་མཐའ་བཞིའི་སྤྲོས་བྲལ་ལ། །རྒྱ་ནག་ཧ་ཤང་ལྟ་བ་ཡིན་ཅེས་སྨོད། །རིགས་པས་དཔྱད་པའི་དོན་དམ་རྗེས་མཐུན་ལ། །དོན་དམ་བདེན་པ་མཚན་ཉིད་པར་འདོད་ཅིང་། །གཉིས་
འཛིན་མངོན་ཞེན་མཐའ་དག་འགོགས་པ་ནི། །ལོག་རྟོག་ཡིན་པས་ལུགས་འདི་སྤོང་ཞེས་ཟེར། །ཐ་སྙད་ཀུན་རྫོབ་བློ་ཡིས་མ་བཞག་པར། །མིང་གིས་བཏགས་པ་ཙམ་གྱིས་འཇོག་བྱེད་ཅིང་། །ལས་ཀྱི་འབྲས་བུ་ཕྲད་དམ་མ་ཕྲད་
པར། །བསྐྱེད་ཅེས་རིགས་པས་དཔྱོད་ཚེ་ལས་འབྲས་འདོད། །དེའི་ཕྱིར་རང་སྡེའི་ལས་འབྲས་རྟེན་བཀག་ནས། །གཞན་སྡེའི་ཞིག་དངོས་ལས་འབྲས་རྟེན་དུ་བསྒྲུབ། །དངོས་འཛིན་གཅིག་པར་བྱ་བའི་དངོས་གཅིག་ལ། །དངོས་འཛིན་

དྲུག་པོ་ལྷག་པར་བསྣན་པར་བྱེད། །བྱམས་པ་ཀླུ་སྒྲུབ་གཉིས་པོ་མཐུན་པར་ནི། །ལས་དང་ཉོན་མོངས་རྣམ་རྟོག་ལས་བྱུང་བར། །གསུངས་པའི་འཁོར་གསུམ་རྣམ་པར་རྟོག་པ་ནི། །ཉོན་སྒྲིབ་ཡིན་པས་ཤེས་སྒྲིབ་རྣམ་རྟོག་མེད། །ཆོས་
ཀྱི་བདག་འཛིན་ཡིན་ན་མཐའ་བཞི་ཡི། །དང་པོ་ཁོ་ནར་འཛིན་པས་ཁྱབ་པའི་ཕྱིར། །ཐེག་ཆེན་ལམ་གྱི་སྤང་བྱ་ཉིད་ཡིན་པའི། །ཆོས་ཀྱི་བདག་འཛིན་མེད་ཅེས་སྨྲ་བར་བྱེད། །ཉི་མ་ལྟ་བུའི་ཐེག་ཆེན་ལྟ་བ་དང་། །མེ་ཁྱེར་ཙམ་ཡང་
མི་བཟོད་ཉན་ཐོས་ཀྱི། །ལྟ་བ་གཉིས་པོ་ཁྱད་པར་མེད་སྨྲ་ཞིང་། །རྟོགས་པའི་ནུས་པ་ཉན་ཐོས་ལྷག་པར་འདོད། །ཅིའི་ཕྱིར་ཞེ་ན་སྤང་བྱ་བདེན་འཛིན་ཅིག །ཉན་ཐོས་རྟོགས་པས་ཚེ་གསུམ་གྱིས་སྤོང་ཞིང་། །ཐེག་ཆེན་རྟོགས་
པས་དེ་ཉིད་སྤོང་བ་ལ། །བསྐལ་པ་གྲངས་མེད་གཉིས་ནི་དགོས་ཕྱིར་རོ། །ཐེག་ཆེན་ས་ནི་བདུན་པ་མན་ཆད་དུ། །ཤེས་སྒྲིབ་སྤོང་བ་མི་སྲིད་སྨྲ་བ་ནི། །བྱམས་པའི་གཞུང་དང་འགལ་ཚེ་དེ་ཉིད་ནི། །དྲང་དོན་ཡིན་ཅེས་ཀུན་ལ་
སྒྲོགས་པར་བྱེད། །དུས་གསུམ་རྒྱལ་བའི་ལམ་གཅིག་ཤེར་ཕྱིན་གྱི། །སྦས་དོན་མགོན་པོ་བྱམས་པས་བཀྲལ་བ་ལ། །དྲང་དོན་ཡིན་ཅེས་སྨྲ་བའི་སྤོབས་པ་བྱུང་། །འདི་ལ་རྗེས་འཇུག་རྣམས་ཀྱིས་ཡིད་ཆེས་བྱེད། །མཐོང་
ལམ་མ་ཐོབ་སྐྱེ་བོ་འགའ་ཞིག་གིས། །བདེན་པ་མངོན་སུམ་མཐོང་ནས་ཁམས་གསུམ་གྱི། །ཉོན་མོངས་སྤོང་བ་ཡོད་ཅེས་གསང་མཐོར་སྒྲོགས། །རྗེས་འཇུག་སྐྱེ་བོས་རྒྱན་ལྟར་ངོམ་པར་བྱེད། །གནས་ལུགས་དཔྱོད་ཚེ་

དཔྱད་བྱའི་ཆོས་ཅན་ནི། །སྣང་དང་མི་སྣང་འདོད་པའི་བྱེ་བྲག་གིས། །ཐལ་རང་གཉིས་ཀྱི་ཁྱད་པར་བྱུང་བ་ལ། །དེ་དོན་ཅུང་ཟད་ཙམ་ཡང་མ་རྟོགས་པར། །གཞན་གྲགས་རྟགས་ལ་རང་རྒྱུད་གཏན་
ཚིགས་བྱས། །རང་རྒྱུད་རྟགས་ཀྱིས་རང་མཚན་སྒྲུབ་པར་སྨྲ། །བླུན་པོ་མ་བསླབས་པ་རྣམས་བདེན་མོད་ཀྱི། །མཁས་པ་སྦྱངས་པར་རློམ་པའང་འདི་རྗེས་འཇུག །ཀྱེ་མ་ཀྱི་ཧུད་སྙིགས་དུས་སེམས་ཅན་རྣམས། །རྒྱ་བོད་མཁས་
གྲུབ་རྣམས་ཀྱིས་མགྲིན་གཅིག་ཏུ། །བཀྲལ་བའི་ལམ་བཟང་གསེར་རྒྱན་དོར་ནས་ནི། །རང་བཟོའི་མགལ་དུམ་རྒྱན་དུ་བྱེད་པ་མཚར། །འདི་དག་ཟླ་བའི་དགོངས་པ་ཡིན་མིན་ཞེས། །རྩོད་འདོད་རྒོལ་བ་ཡོད་ན་ཟླ་བ་ཡི། །འགྲེལ་ཆེན་
གསུམ་པོ་དཔང་པོར་བྱས་ནས་ནི། །རྩོད་པར་བགྱི་ཡི་མདུན་དུ་ལྷག་པར་གྱིས། །དེ་ལྟར་མིན་པ་དེང་སང་བྱིས་པ་ཡི། །མགོ་བོ་བསྐོར་བའི་ཚིག་གི་ཟེར་ཟློས་ལ། །ཁོ་བོ་རྩོད་པ་དག་ནི་མི་བགྱི་སྟེ། །འཇིག་རྟེན་བྱ་བ་སྙིང་པོ་
མེད་ཕྱིར་རོ། །ངན་རྟོག་རླུང་གིས་བློ་གྲོས་མ་དཀྲུགས་པར། །གནས་ལུགས་འཁྲུལ་མེད་ཇི་བཞིན་རྟོགས་འདོད་ན། །ཐ་སྙད་མ་བརྟེན་དོན་དམ་མི་རྟོགས་པས། །ཐ་སྙད་ཀུན་རྫོབ་སྣང་བ་འདི་དག་ཀུན། །ཡོད་མེད་ཡིན་མིན་ལ་
སོགས་འཇིག་རྟེན་ན། །ཇི་ལྟར་གྲགས་པའི་ཀུན་རྫོབ་མ་བརླག་པར། །མ་བརྟགས་གཅིག་པུར་ཉམས་དགའི་ཚུལ་དུ་ནི། །ལས་འབྲས་བླང་དོར་ཚུལ་བཞིན་ཉམས་སུ་ལོང་། །སྲིད་གསུམ་འཁོར་བའི་སྡུག་བསྔལ་རྒྱུར་གྱུར་པའི། །

བདེན་པར་ཞེན་པའི་ཞེན་ཡུལ་བདེན་པ་ནི། །གཞུང་ནས་བཤད་པའི་རིགས་པས་བཙལ་བྱས་ནས། །མ་རྙེད་སྟོང་པའི་དོན་ལ་ངེས་ཤེས་བསྐྱེད། །བདེན་མེད་རྟོགས་པས་ངར་འཛིན་ཁེགས་པ་ཡི། །ལྟ་བ་འདི་དང་དགེ་སྡིག་
བླང་དོར་ལ། །ཚུལ་བཞིན་བསྒྲུབ་པའི་སྤྱོད་པ་ཟུང་འཇུག་ན། །ཐེག་པ་དམན་པའི་བྱང་ཆུབ་ཐོབ་གྱུར་ཀྱང་། །བླ་མེད་བྱང་ཆུབ་བསྒྲུབ་པའི་ལྟ་བ་ལ། །སྟོང་པར་ཞེན་ན་ཆད་པའི་མཐར་ལྷུང་བས། །སྟོང་དང་མི་སྟོང་བདེན་པ་
ཡོད་མེད་སོགས། །གཉིས་འཛིན་སྤྲོས་པ་མཐའ་དག་བཀག་པར་གྱིས། །གནས་ལུགས་དཔྱོད་པའི་སོ་སྐྱེའི་བློ་གྲོས་ཀྱིས། །མཐའ་བཞིའི་སྤྲོས་པ་ཅིག་ཆར་མི་ཁེག་ཀྱང་། །རེས་འཇོག་ཚུལ་གྱིས་བཞི་ཆར་བཀག་ནས་ནི། །
ཚུལ་བཞིན་བསྒོམས་པས་མཐོང་ལམ་སྐྱེས་པའི་ཚེ། །གནས་ལུགས་མཐའ་བཞིའི་སྤྲོས་པས་དབེན་པ་དང་། །རྟོགས་བྱེད་བློ་གཉིས་གཉིས་སུ་དབྱེར་མེད་པར། །བློ་ཉིད་སྤྲོས་བྲལ་ངང་དུ་ཐིམ་པ་ལ། །ལྟ་བ་ཆོས་དབྱིངས་མཐོང་
བའི་ཐ་སྙད་མཛད། །འདི་དང་རྫོགས་སངས་རྒྱས་ཀྱི་ཡེ་ཤེས་ལ། །ཆོས་དབྱིངས་རྟོགས་པའི་དམིགས་རྣམ་ཁྱད་པར་མེད། །དེ་ཕྱིར་རབ་དགའི་ཡེ་ཤེས་བརྙེས་པ་ལ། །རྫོགས་སངས་རྒྱས་བློ་རྒྱ་མཚོར་སྐྱེས་ཞེས་གསུངས། །
ཇི་སྐད་བཤད་པའི་གཉིས་སུ་མེད་བློ་དང་། །རི་དབང་རྒྱལ་པོ་ལྟར་བརྟན་སེམས་བསྐྱེད་དང་། །ཕྱོགས་མཐས་གཏུགས་པའི་སྙིང་རྗེ་རྣམ་པ་གསུམ། །ཟུང་འཇུག་ཆུ་བོའི་རྒྱུན་ལྟར་བསྒོམ་པའི་མཐུས། །གློ་བུར་དྲི་མའི་སྤྲིན་

ཚོགས་བྲལ་བའི་ཚེ། །སངས་རྒྱས་ཉི་མ་ཤར་བའི་ཐ་སྙད་མཛད། །དེ་ཚེ་ཤེས་དང་ཤེས་བྱ་མ་ལུས་པ། །ཡེ་ཤེས་དེ་ཡི་ངོ་བོ་ལས་གཞན་མེད། །དེ་ཕྱིར་ཐེག་པ་ཆེན་པོའི་སྡེ་སྣོད་ལས། །
ཆོས་རྣམས་རྣམ་པ་ཀུན་ཏུ་རྫོགས་བྱང་ཆུབ། །གསུངས་ཕྱིར་རོ་མི་ཞིམ་པ་རོ་མཆོག་ཏུ། །སྣང་བ་ལ་སོགས་དག་སྣང་འབའ་ཞིག་གསུངས། །དེ་ཚེ་སྤྲོས་བྲལ་ཟུང་འཇུག་ངང་ཉིད་ལས། །མ་གཡོས་བཞིན་ཏུ་གདུལ་བྱའི་སྐལ་
པ་དང་། །ཇི་ལྟར་འཚམ་པར་ཡིད་བཞིན་ནོར་བུ་དང་། །དཔག་བསམ་ཤིང་ལས་དགོས་འདོད་འབྱུང་བ་བཞིན། །རྣམ་རྟོག་ཀུན་སློང་འབད་རྩོལ་མེད་བཞིན་དུ། །སེམས་ཅན་ཁམས་དང་ནམ་མཁའ་མ་ཞིག་པར། །མཐའ་ཡས་
འགྲོ་བའི་ཕན་བདེའི་གཞིར་གྱུར་པའི། །ཕྲིན་ལས་རྒྱུན་མི་འཆད་པར་འབྱུང་བར་འགྱུར། །ཐེག་པ་མཆོག་གི་ལྟ་བའི་གནད་རྣམས་ལ། །རྟག་ཆད་སྨྲ་བའི་ལོག་རྟོག་ཀུན་བསལ་ནས། །འཁྲུལ་མེད་གནས་ལུགས་ཇི་བཞིན་
གསལ་བྱས་པའི། །དགེ་བ་གང་དེ་མཁའ་མཉམ་འགྲོ་ལ་སྦྱིན། །བདག་ཀྱང་དེང་ནས་བྱང་ཆུབ་མ་ཐོབ་པར། །འཁྲུལ་མེད་ལམ་བཟང་སྟོན་པའི་ཡོངས་འཛིན་དེས། །རྗེས་སུ་བཟུང་ཞིང་ཚུལ་བཞིན་མཉེས་བྱས་ཏེ། །ཡང་
དག་གདམས་པའི་དཔལ་ལ་སྤྱོད་པར་ཤོག །ཚེ་འདིར་དམ་ཆོས་སྒྲུབ་ཅིང་བཤད་པ་ཡི། །འགལ་རྐྱེན་བར་ཆད་མཐའ་དག་ཉེར་ཞི་ནས། །རྒྱལ་བས་བསྔགས་པའི་མཐུན་རྐྱེན་ཀུན་ཚང་སྟེ། །བདེ་གཤེགས་བསྟན་པ་ཕྱོགས་བཅུར་

རྒྱས་བྱེད་ཤོག །      །།ལྟ་བའི་ཤན་འབྱེད་ཐེག་མཆོག་གནད་ཀྱི་ཟླ་ཟེར་ཞེས་བྱ་བ་འདི་ནི།  ཐོག་མར་བཀའ་དྲིན་མཉམ་མེད་ཀུན་མཁྱེན་སངས་རྒྱས་འཕེལ་གྱི་དྲུང་དུ་དབུ་མའི་གཞུང་ལུགས་མཉན་ཅིང་།  རྗེ་བཙུན་གོང་མ་རྡོ་རྗེ་འཆང་
དང་མི་གཉིས་པའི་ཐུགས་མངའ་བ་དེ་དག་གི་གསུང་རབ་ཀྱི་སྟེང་དུ་མཚན་བརྗོད་པར་དཀའ་བ་རྗེ་མུས་པ་ཆེན་པོའི་གསུང་གིས་བརྡ་སྤྲད་པའི་སྒྲོན་མེ་བཟུང་སྟེ།  འཕགས་མཆོག་ཀླུ་སྒྲུབ་ཡབ་སྲས་ཀྱི་གཞུང་ལ་བལྟས་ཚེ་གནས་
ལུགས་ཀྱི་དོན་ལ་ངེས་ཤེས་སྐྱེས་ནས་གཞན་ལ་སྟོན་པའི་ཡི་གེ་བྱ་བར་འདོད་པ་ན།  བདག་ཅག་གི་དཔལ་ལྡན་བླ་མ་དམ་པ་མདོ་རྒྱུད་རྒྱ་མཚོའི་ཕ་རོལ་དུ་སོན་པ་གུང་རུ་ཤེས་རབ་བཟང་པོའི་ཞལ་སྔ་ནས།  ཐོག་མར་ལྟ་བའི་ཤན་འབྱེད་
མདོར་བསྡུས་པ་གཅིག་གྱིས་ཞེས་བཀའ་གནང་བ་ལ་བརྟེན་ནས་ཤཱཀྱའི་དགེ་སློང་བསོད་ནམས་སེངྒེས།  ས་ཕོ་བྱི་བ་ལོའི་རྒྱལ་ཟླའི་ཚེས་བཅུ་བདུན་ལ་དབུ་བཙུགས་ཏེ་ཉི་ཤུའི་ཉིན་རྟ་ནག་གསེར་གླིང་གི་དགོན་པར་སྦྱར་བའི་ཡི་གེ་
པ་ནི་མགོན་པོ་དབང་ཕྱུག་གོ།  །འདིས་ཀྱང་རྒྱལ་བའི་བསྟན་པ་དར་རྒྱས་སུ་བྱེད་ནུས་པར་གྱུར་ཅིག །དགེའོ། །སརྦ་མངྒ་ལཾ།    དགུང་ལོ་བཞི་བཅུ་ཐམ་པའི་དུས།  བཅུ་གསུམ་ཞེས་པའང་སྣང་ངོ་།  ཐུབ་བསྟན་གསེར་གྱི་མེ་ཏོག་བཟང་།  
འཇིག་རྟེན་དབྱར་གྱི་དཔལ་མོའི་རྒྱན། །ལེགས་བཤད་དབྱངས་ཀྱིས་འབོད་མཁས་པ། །ཀུན་མཁྱེན་ངག་གི་དབང་པོའི་གསུང་། །བློ་གསལ་བློ་ཡི་ཉིན་བྱེད་ཤོག  །བློ་གྲོས་པདྨོ་ཁ་བྱེ་ཤོག  །སྤར་དུ་སྒྱུར་པོ་ངྷྱཱ་ནས་སྨྲས། །    ། །


༄༅།  །དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ་བཞུགས། །

དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་།  གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ།  བླ་མ་དང་ལྷག་པའི་ལྷ་མཆོག་མགོན་པོ་འཇམ་པའི་དབྱངས་ལ་
གུས་པས་ཕྱག་འཚལ་ལོ། །གང་གིས་རྟེན་ཅིང་འབྲེལ་བར་འབྱུང་། །འགག་པ་མེད་ལ་འགག་པར་བསྟན། །འགག་བཞིན་པ་ན་འགག་པ་མེད། །སྐྱེ་ལ་སོགས་པའང་དེ་ལྟ་སྟེ། །བཅུ་དྲུག་མཐའ་ལ་རྣམ་རྟོག་
པའི། །སྤྲོས་པ་ཉེར་ཞི་ཞི་བསྟན་པ། །རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །སྟོང་ཉིད་སེང་གེའི་ང་རོ་ཡིས། །མཐར་འཛིན་རི་དྭགས་ཀུན་སྐྲག་ཅིང་། །བླ་མེད་ཐེག་པ་རྒྱས་མཛད་པ། །
ཀླུ་སྒྲུབ་སྨྲ་བའི་སེང་གེ་རྒྱལ། །ལེགས་བཤད་ཟླ་བའི་འོད་ཟེར་གྱིས། །ཀླུ་སྒྲུབ་བཞེད་གཞུང་ཀུན་དའི་ཕྲེང་། །གསལ་བར་མཛད་པའི་གྲགས་པ་ཡིས། །སྲིད་གསུམ་ཁྱབ་པ་དེ་ལ་འདུད། །དེ་ཡི་རིང་ལུགས་

རྒྱ་མཚོའི་འཇིང་། །ཚིག་ཕྲེང་ཁ་དོག་སྔོན་པོ་ལ། །འཇིགས་ནས་མཁས་རློམ་བྱེ་བ་བརྒྱས། །གཏིང་ཟབ་འཇུག་པར་མ་ནུས་པ། །གང་གི་བློ་གྲོས་དེད་དཔོན་གྱིས། །ལུང་རིགས་གྲུ་གཟིངས་
རབ་བསྡམས་ནས། །ལྷག་བསམ་སེར་བུས་ལེགས་སྐྱོད་དེ། །ཟབ་དོན་ནོར་བུ་བླང་བར་བྱ། །དེ་ལ་སྟོང་པ་ཉིད་ཀྱི་གཏམ་ཕུལ་དུ་བྱུང་བ་སྨྲ་བ་ལ་འགྲན་ཟླ་མེད་པ་དཔལ་ལྡན་ཟླ་བ་གྲགས་པས་མདོ་སྡེ་ས་བཅུ་པའི་དགོངས་པ་
འགྲེལ་ཞིང་དེ་ཉིད་ཀྱང་སློབ་དཔོན་འཕགས་པ་ཀླུ་སྒྲུབ་ཀྱི་དབུ་མའི་བསྟན་བཅོས་རྩ་བ་ཤེས་རབ་ལ་འཇུག་པའི་བསྟན་བཅོས་དབུ་མ་ལ་འཇུག་པ་བརྩམས་པ་འདི་ནི་གང་བཤད་པར་བྱ་བའི་ཆོས་སོ། །འདི་ལ་བཞི་
སྟེ།  མཚན་གྱི་དོན། འགྱུར་གྱི་ཕྱག །གཞུང་གི་དོན།  མཇུག་གི་དོན་ནོ། །དང་པོ་ནི།  རྒྱ་གར་སྐད་དུ།  མ་ངྷྱ།  ཞེས་སོགས་ཏེ།  འདིར་གང་ལ་འཇུག་པའི་དབུ་མ་དང་།  དེ་ལ་ཇི་ལྟར་འཇུག་པའི་ཚུལ་གཉིས་

ལས། །དང་པོ་ནི།  བརྗོད་བྱ་དོན་གྱི་དབུ་མ་སྤྲོས་པའི་མཐའ་ཐམས་ཅད་དང་བྲལ་བའི་ཆོས་དབྱིངས་དང་།  རྗོད་བྱེད་ཚིག་གི་དབུ་མ་དེ་དག་བརྗོད་བྱར་སྟོན་པའི་གཞུང་གི་ཚོགས་གཉིས་ལས།  འདིར་ཕྱི་མ་ཡིན་ལ་དེ་ལ་ཡང་
ཤེར་ཕྱིན་འབུམ་པ་ལྟ་བུ་བཀའ་དང་།  རྩ་བ་ཤེས་རབ་ལྟ་བུ་བསྟན་བཅོས་གཉིས་ལས།  འདིར་ཕྱི་མ་སྟེ།  འགྲེལ་པར་དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར།  དབུ་མ་ལ་འཇུག་པ་རྩོམ་པར་འདོད་པས་ཞེས་གསུངས་པས་སོ། །གཉིས་པ་ནི།
བསྟན་བཅོས་དེར་མཐའ་བཞིའི་སྐྱེ་བ་བཀག་པ་སོགས་བདེན་སྐྱེ་བཀག་པའི་དམ་བཅའ་མང་དུ་གསུངས་པ་རྣམས་ཀྱི་དོན་འགྲེལ་ཚུལ་ཁྱད་པར་དུ་འཕགས་པ་ཐལ་འགྱུར་དུ་འགྲེལ་པའི་སྒོ་ནས་འཇུག་པ་སྟེ་སེམས་སྐྱེད་དྲུག་པར་འཆད་དོ། །ཡང་
བསྟན་བཅོས་དེར་ཤེས་རབ་ལྟ་བའི་ཆ་གཙོ་བོར་བསྟན་ཅིང་།  ཐབས་རྒྱ་ཆེ་བའི་ཆ་དོན་གྱིས་བསྟན་གྱི་དངོས་སུ་མ་བསྟན་པ་ལས།  རིན་ཆེན་ཕྲེང་བར།  དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐས་གཏུགས་པའི་སྙིང་
རྗེ་དང་། །གཉིས་ལ་མི་བརྟེན་ཡེ་ཤེས་ལགས། །ཞེས་སོ་སོ་སྐྱེ་བོའི་གནས་སྐབས་ཀྱི་ཉམས་ལེན་གྱི་ཆོས་གསུམ་དང་།  ཇི་ལྟར་ཉན་ཐོས་ཐེག་པ་ལ། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་པ་ཆེན་པོ་ལ། །བྱང་ཆུབ་སེམས་དཔའི་
ས་བཅུའོ། །ཞེས་པས་བྱང་ཆུབ་སེམས་དཔའི་གནས་སྐབས་ཀྱི་ས་བཅུའི་ཉམས་ལེན་གསུངས་པ་རྣམས་འདིར་གསལ་བར་བཤད་པས་དེ་ལྟར་ན་ཟབ་པ་དང་།  རྒྱ་ཆེ་བ་གཉིས་ཀྱི་སྒོ་ནས་འཇུག་སྟེ།  གཞུང་དུ།  ཟབ་ཅིང་རྒྱ་ཆེའི་ཚུལ་ལ་མཁས་

པའི་སྐྱེ་བོས་ནི། །རིམ་གྱིས་རབ་ཏུ་དགའ་བའི་ས་ནི་ཐོབ་འགྱུར་ཏེ། །དེ་ནི་དོན་དུ་གཉེར་བས་དོན་འདི་མཉན་པར་གྱིས། །ཞེས་གསུངས་པ་ལྟར་རོ། །ཡང་ན་ལུང་དང་མན་ངག་གཉིས་ཀྱི་སྒོ་ནས་འཇུག་སྟེ།  ལུགས་འདི་དགེ་སློང་
ཟླ་གྲགས་ཀྱིས། །དབུ་མའི་བསྟན་བཅོས་ལས་བཏུས་ནས། །ལུང་ཇི་བཞིན་དང་མན་ངག་ནི། །ཇི་ལྟ་བ་བཞིན་བཤད་པ་ཡིན། །ཅེས་སོ། །གཉིས་པ་ནི་འཇམ་དཔལ་སོགས་སོ། །གསུམ་པ་ལ་གསུམ་སྟེ།  འཇུག་པའི་ཡན་ལག་མཆོད་བརྗོད་བཤད། །
འཇུག་བྱ་གཞུང་གི་དོན་ཉིད་བཤད། །གཞུང་དོན་མཐར་ཕྱིན་བྱ་བ་བཤད་པའོ། །དང་པོ་ལ་གཉིས་ཏེ། སྙིང་རྗེ་བསྟོད་པའི་རྒྱུ་མཚན་བཤད། །རྒྱུ་མཚན་ཅན་གྱི་བསྟོད་པ་དངོས་སོ། །དང་པོ་ལ་གསུམ་སྟེ།  གང་ཟག་བཞི་ལས་བྱང་སེམས་བསྔགས།
བྱང་སེམས་དེ་ཡི་རྒྱུ་གསུམ་བཤད། །དེ་ལས་སྙིང་རྗེ་གཙོ་བོར་བསྟན་པའོ། །དང་པོ་ནི།  ཉན་ཐོས་ཞེས་སོགས་ཏེ།  འདིའི་སྔ་འགྲེལ་དུ།  ཡང་དག་པར་རྫོགས་པའི་སངས་རྒྱས་དང་།  བྱང་ཆུབ་སེམས་དཔའ་རྣམས་ཀྱིས་ཀྱང་ཐོག་མར་བཅོམ་ལྡན་འདས་
སྙིང་རྗེ་ཆེན་པོ་སངས་རྒྱས་ཉིད་ཀྱི་རྒྱུ་ཕུན་སུམ་ཚོགས་པ་དང་པོ།  སེམས་ཅན་འཁོར་བའི་བཙོན་རར་བསྡམས་པ་སྐྱབས་མེད་པ།  དཔག་ཏུ་མེད་པ་ཡོངས་སུ་སྐྱོབ་པའི་མཚན་ཉིད་ཅན་ལ་བསྟོད་པར་འོས་པ་ཉིད་དུ་བསྟན་པའི་ཕྱིར།  ཞེས་གསུངས་
ཏེ།  འདི་ལ་གསུམ།  ཉན་རང་སངས་རྒྱས་ལས་འཁྲུངས་ཚུལ།  སངས་རྒྱས་བྱང་སེམས་ལས་འཁྲུངས་ཚུལ།  དེས་ན་བྱང་སེམས་བསྔགས་པར་འོས་པའོ། །དང་པོ་ལ་གསུམ་སྟེ།  འཁྲུངས་ཚུལ་དངོས།  དེ་ལ་དོགས་པ་དཔྱད་པ།  ཉན་རང་

གི་སྒྲ་དོན་ནོ། །དང་པོ་ནི་ཉན་ཐོས་དང་རང་སངས་རྒྱས་རྣམས་བཅོམ་ལྡན་འདས་ཐུབ་པའི་དབང་པོ་ལས་འཁྲུངས་ཏེ།  དེས་རྟེན་ཅིང་འབྲེལ་བར་འབྱུང་བ་ཕྱིན་ཅི་མ་ལོག་པར་བསྟན་པའི་དོན་ཉན་པ་དང་།  སེམས་པ་དང་།  བསྒོམ་པའི་རིམ་པས་ལྷག་པར་
མོས་པ་ཇི་ལྟ་བ་བཞིན་ཉན་ཐོས་དང་རང་སངས་རྒྱས་ཀྱི་བྱང་ཆུབ་ཡོངས་སུ་རྫོགས་པར་འགྱུར་བའི་ཕྱིར་རོ། །གཉིས་པ་ནི་འོ་ན་མཐོང་ཆོས་ཞི་ལ་དེ་ལྟར་ཡིན་ཀྱང་།  ཉན་ཐོས་གཞན་རྣམས་དང་།  རང་སངས་རྒྱས་ལ་ཇི་ལྟར་ཞེ་ན།  དེ་དག་ཀྱང་མྱོང་བར་ངེས་
པའི་ལས་ཚེ་རབས་གཞན་དུ་རྣམ་སྨིན་འཛིན་པ་ལྟར་ཚེ་འདིར་རྟེན་ཅིང་འབྲེལ་བར་འབྱུང་བ་ཉེ་བར་བསྟན་པ་ཉན་པ་ལས་དོན་དམ་པའི་དོན་ལ་མཁས་སུ་ཟིན་ཀྱང་།  མཐོང་བའི་ཆོས་ཚེ་འདི་ཁོ་ན་ལ་མྱ་ངན་ལས་འདས་པ་ཐོབ་པར་མི་འགྱུར་མོད་ཀྱི་ཚེ་རབས་
གཞན་དུ་ངེས་པར་འཐོབ་སྟེ། བཞི་བརྒྱ་པ་ལས།  དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང་། །སྐྱེ་བ་གཞན་དུ་འབད་མེད་པར། །ངེས་པར་འཐོབ་འགྱུར་ལས་བཞིན་ནོ། །ཞེས་བཤད་དོ། །དེས་ན་རང་རྒྱལ་གྱི་རིགས་ཅན་རྣམས་
ཀྱང་བསྐལ་པ་བརྒྱའི་བར་དུ་སངས་རྒྱས་ལས་རྟེན་ཅིང་འབྲེལ་བར་འབྱུང་བའི་ཆོས་ཐོས་ནས་སྲིད་པ་ཐ་མ་པའི་རྟེན་ལ་སངས་རྒྱས་དང་ཉན་ཐོས་མེད་པའི་ཞིང་ཁམས་སུ་རང་བྱུང་གི་བྱང་ཆུབ་མངོན་དུ་བྱེད་པས་སངས་རྒྱས་ལས་འཁྲུངས་པ་སྟེ།  དབུ་མ་
རྩ་བར།  རྫོགས་སངས་རྒྱས་རྣམས་མ་བྱུང་ཞིང་། །ཉན་ཐོས་རྣམས་ཀྱང་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་པར་རབ་ཏུ་སྐྱེ། །ཞེས་གསུངས་སོ། །གསུམ་པ་ནི།  ཅིའི་ཕྱིར་ཉན་ཐོས་དང་སངས་རྒྱས་འབྲིང་པོ་ཞེས་བྱ་ཞེ་ན།

  ཡང་དག་པའི་གདམས་ངག་ཉན་པའི་འབྲས་བུ་ཐོབ་ནས་དེ་གཞན་ལ་ཐོས་པར་བྱེད་པས་ན་ཉན་ཐོས་ཏེ།  ཐོས་པར་བྱེད་པའི་ཚུལ་ནི།  འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་བྱ་བ་ལ་སོགས་པ་འབྱུང་བ་
ལྟར་རོ། །ཡང་ན་རྫོགས་པའི་སངས་རྒྱས་ཀྱི་ལམ་དེ་བཞིན་གཤེགས་པ་ལས་ཐོས་ནས་དེ་དོན་དུ་གཉེར་བ་རྣམས་ལ་སྒྲོག་པར་བྱེད་པས་ན་ཉན་ཐོས་ཏེ།  དམ་ཆོས་པད་དཀར་དུ།  མགོན་པོ་དེ་རིང་བདག་ཅག་ཉན་ཐོས་གྱུར། །བྱང་ཆུབ་དམ་པ་ཡང་དག་བསྒྲག་པར་
བགྱི། །བྱང་ཆུབ་པ་ཡི་སྒྲ་ཡང་རབ་ཏུ་བརྗོད། །དེ་བས་བདག་ཅག་ཉན་ཐོས་མེ་ཟད་འདྲ། །ཞེས་ཇི་སྐད་གསུངས་པ་ལྟ་བུའོ། །འདི་ནི་ཉན་ཐོས་ཀྱི་སྐད་དོད་ཤྲ་བ་ཀ་ཞེས་པ་ཐོས་སྒྲོག་ལ་འཇུག་པའི་དབང་དུ་བྱས་པའོ། །འོ་ན་བྱང་ཆུབ་སེམས་དཔའ་
རྣམས་ཀྱང་ཉན་ཐོས་སུ་འགྱུར་རོ་སྙམ་ན།  དེ་ལྟ་ནའང་སྒྲོག་པར་བྱེད་པ་ཉིད་ཡིན་གྱི།  རྗེས་སུ་མཐུན་པ་ཙམ་ཡང་མི་སྒྲུབ་པ་གང་ཡིན་པ་དེ་ཉན་ཐོས་ཡིན་པས་བྱང་ཆུབ་སེམས་དཔའ་རྣམས་ལ་ཐལ་བར་མི་འགྱུར་རོ། །སྒྲ་བཤད་སྔ་མའི་དོན་ལ། མཁས་
པ་ཁ༡ཅིག་སྒྲ་བཤད་འདི་གཟུགས་མེད་ཁམས་ཀྱི་ཉན་ཐོས་སོགས་འགའ་ཞིག་ལ་མེད་ཀྱང་སྐྱོན་མེད་དེ།  སྒྲ་དངོས་མིང་དུ་འཇུག་པ་ལ་སྒྲ་བཤད་པའི་རྒྱུ་མཚན་ཡོད་པས་མ་ཁྱབ་པ་ནི་དཔེར་ན་སྐམ་ལས་སྐྱེས་པའི་པདྨ་ལ་མཚོ་སྐྱེས་ཀྱི་སྒྲ་དངོས་མིང་དུ་འཇུག་པ་
བཞིན་ནོ་ཞེས་གསུངས་པ་མི་འཐད་དེ།  གཟུགས་མེད་ཁམས་ཀྱི་ཉན་ཐོས་རྣམས་ཀྱང་སྔར་འདོད་པའི་རྟེན་ལ་མཐོང་ལམ་ཐོབ་པས་ཁྱབ་ལ།  མཐོང་ལམ་དེ་ཡང་དག་པའི་གདམས་ངག་ཉན་པའི་འབྲས་བུ་ཡིན་པས་དེ་ཐོབ་པའི་ཚེ་དེ་གཞན་ལ་

ཐོས་པའི་ཚིག་འདུལ་བ་ལུང་ལས་མང་དུ་གསུངས་པའི་ཕྱིར་རོ། །གཞན་དུ་ན་ཉན་ཐོས་དགྲ་བཅོམ་འགྲོ་འཆག་ཉལ་འདུག་གི་སྤྱོད་ལམ་བྱེད་པའི་ཚེ་སྒྲ་བཤད་འདི་མེད་ཀྱང་ཞེས་པའི་དོགས་པའང་གཅོད་དགོས་པར་འགྱུར་རོ། །
འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་ནི་མི་ཤེས་སོ་ཞེས་པ་ནི་མཚོན་པ་ཙམ་མོ། །རང་སངས་རྒྱས་ལ་སངས་རྒྱས་འབྲིང་དུ་བརྗོད་པའི་རྒྱུ་མཚན་ནི།  འགྲེལ་པར།  སངས་རྒྱས་ཀྱི་སྒྲ་འདི་སངས་རྒྱས་ཀྱི་དེ་ཉིད་ཉན་ཐོས་དང་།  
རང་སངས་རྒྱས་དང་།  བླ་ན་མེད་པ་ཡང་དག་པར་རྫོགས་པའི་སངས་རྒྱས་གསུམ་ཆར་ལའང་འཇུག་སྟེ་ཞེས་གསུངས་ལ།  དེའི་དོན་བུདྡྷ་ཞེས་པའི་སྒྲ་མ་རིག་པའི་གཉིད་སངས་པ་དང་ཤེས་བྱ་ལ་བློ་གྲོས་རྒྱས་པ་གཉིས་ལ་འཇུག་
པ་ལས།  དགྲ་བཅོམ་འོག་མ་གཉིས་ལ་ཉོན་མོངས་པ་ཅན་གྱི་མ་རིག་པའི་གཉིད་སངས་པ་ཡོད་པས་བུདྡྷའི་སྒྲ་འཇུག་པའི་དབང་དུ་བྱས་པའོ། །ཁ་ཅིག་༢ཏ་ཏྭ་བུདྡྷ་ཞེས་པའི་སྒྲ་གང་ཟག་གསུམ་ཆར་ལ་འཇུག་པ་འཆད་པ་ལྟར་ལེགས་ཏེ། 
ཏ་ཏྭ་ནི་དེ་ཁོ་ན་ཉིད་དང་།  བུདྡྷ་ཁོང་དུ་ཆུད་པ་ལའོ། །ཞེས་འབྱུང་བ་ལྟར།  དེ་ཉིད་རྟོགས་པ་བུདྡྷའི་སྒྲའི་དོན་དུ་བྱས་པའི་ཚེ་དོན་དེ་གང་ཟག་གསུམ་ཀ་ལ་ཡོད་པས།  དེ་ཉིད་རྟོགས་པའི་སྒྲས་རང་སངས་རྒྱས་
ཀྱང་བསྙད་ཅེས་ཟེར་རྒྱུ་ཡིན་པ་ལ་སངས་རྒྱས་སུ་བསྒྱུར་རོ། །སྤྱིར་བུདྡྷའི་སྒྲ་སངས་རྒྱས་ལ་བསྒྱུར་དུ་ཡོད་ཀྱང་།  བུདྡྷའི་སྒྲ་ནི་པད་འདབ་རྒྱས་པ་དང་།  གཉིད་སད་པ་ལའང་འཇུག་པར་བཤད་པས།  སངས་རྒྱས་ཁོ་ན་ལ་

བསྒྱུར་མི་དགོས་སོ་ཞེས་ཟེར་རོ། །དེ་དག་ནི་མི་འཐད་དེ།  བུད་དྷ་ཁོང་དུ་ཆུད་པ་ལ་འཆད་པའི་ཚེ། མ་རིག་པའི་གཉིད་སངས་པ་དང་།  ཤེས་བྱ་ལ་བློ་གྲོས་རྒྱས་པ་གཉིས་ཀྱི་ནང་ནས་ཕྱི་མ་ཡིན་པས་དེ་ཁོ་ན་ཉིད་ལ་
བློ་གྲོས་རྒྱས་པ་ཞེས་པར་འགྱུར་ལ།  དེ་དགྲ་བཅོམ་འོག་མ་གཉིས་ལ་ཡོད་ན་ཉན་རང་གིས་དེ་ཁོ་ན་ཉིད་རྒྱས་པར་མ་རྟོགས་པར་གསུངས་ཤིང་རང་ཉིད་ཀྱིས་ཀྱང་ཁས་བླངས་པ་དང་འགལ་བའི་ཕྱིར་དང་།  དེ་ཉིད་རྟོགས་པའི་སྒྲས་རང་སངས་
རྒྱས་ཀྱང་བསྙད་ཅེས་ཟེར་རྒྱུ་ཡིན་པ་ལ་སངས་རྒྱས་སུ་བསྒྱུར་ཞེས་པ་ནི་ཉན་ཐོས་དེ་ཉིད་རྟོགས་འབྲིང་སངས་རྒྱས་སྐྱེས་ཞེས་ཟེར་རྒྱུ་ཡིན་པ་ལ་སངས་རྒྱས་འབྲིང་དུ་བསྒྱུར་ཞེས་སུན་འབྱིན་དགོས་པར་མཚུངས་པའི་ཕྱིར་དང་།  སྤྱིར་བུད་དྷའི་
སྒྲ་སངས་རྒྱས་ལ་བསྒྱུར་དུ་ཡོད་ཀྱང་སྐབས་འདིར་མི་འཚམ་ཞེས་པ་ནི་སྐབས་འདིར་སངས་རྒྱས་འབྲིང་གི་སྒྲ་བཤད་མི་འཚམ་པ་ཁས་ལེན་དགོས་པའི་ཕྱིར་དང་།  བུད་དྷའི་སྒྲ་པད་འདབ་རྒྱས་པ་དང་གཉིད་སངས་པ་ལ་འཇུག་པར་བཤད་
པ་ཉིད་ཀྱིས་སངས་རྒྱས་ཁོ་ན་ལ་བསྒྱུར་དགོས་པར་གྲུབ་པའི་ཕྱིར་ཏེ།  མ་རིག་གཉིད་ལས་སངས་ཕྱིར་དང་། །ཤེས་བྱ་ལ་ཡང་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། །དེ་ཕྱིར་སངས་རྒྱས་ཞེས་བྱའོ། །ཞེས་གསུངས་པའི་ཕྱིར།  
གཉིས་པ་ནི།  འོ་ན་སངས་རྒྱས་གང་ལས་འཁྲུངས་ཤེ་ན་བྱང་ཆུབ་སེམས་དཔའ་ལས་འཁྲུངས་སོ། །གལ་ཏེ་བྱང་ཆུབ་སེམས་དཔའ་རྣམས་ཀྱང་དེ་བཞིན་གཤེགས་པས་ཉེ་བར་བསྟན་པ་ལས་སྐྱེས་པར་གྱུར་པས་རྒྱལ་བའི་སྲས་ཞེས་བརྗོད་

པ་མ་ཡིན་ནམ།  ཅིའི་ཕྱིར་ཇི་ལྟར་སངས་རྒྱས་བཅོམ་ལྡན་འདས་རྣམས་བྱང་ཆུབ་སེམས་དཔའ་ལས་འཁྲུངས་ཤེ་ན་བྱང་ཆུབ་སེམས་དཔའ་རང་ལ་ཆོས་སྟོན་པའི་རྫོགས་པའི་སངས་རྒྱས་ལས་འཁྲུངས་པ་འདི་ནི་བདེན་མོད་ཀྱི།  འོན་ཀྱང་རྒྱུ་གཉིས་
ཀྱིས་བྱང་ཆུབ་སེམས་དཔའ་སངས་རྒྱས་ཀྱི་རྒྱུར་འགྱུར་ཏེ།  གནས་སྐབས་ཀྱི་ཁྱད་པར་ལས་ནི་བྱང་ཆུབ་སེམས་དཔའི་གནས་སྐབས་ལས་དེ་བཞིན་གཤེགས་པའི་གནས་སྐབས་འབྱུང་བའི་ཕྱིར་དང་།  ཡང་དག་པར་འཛིན་དུ་འཇུག་པ་ལས་
ནི་འཕགས་པ་འཇམ་དཔལ་བྱང་ཆུབ་སེམས་དཔར་གྱུར་པ་ཉིད་ཀྱིས་སྟོན་པ་འདི་དང་།  དེ་ལས་གཞན་པའི་དེ་བཞིན་གཤེགས་པ་རྣམས་ཆེས་ཐོག་མ་ཁོ་ནར་བྱང་ཆུབ་ཀྱི་སེམས་ཡང་དག་པར་འཛིན་དུ་བཅུག་པར་མདོ་སྡེ་ལས་འདོན་པ་
ལྟ་བུའོ། །དེ་ལ་སྔ་མ་ནི་བྱང་སེམས་རང་རྒྱུད་པས་ཉེར་ལེན་གྱི་རྒྱུ་བྱས་པ་དང་།  ཕྱི་མ་ནི་སྤྲུལ་པའི་བྱང་སེམས་ཀྱིས་ལྷན་ཅིག་བྱེད་རྐྱེན་བྱས་པའི་དོན་ནོ། །གསུམ་པ་ནི།  དེས་ན་རྫོགས་པའི་སངས་རྒྱས་ཀྱིས་བྱང་ཆུབ་སེམས་དཔའ་རྣམས་ལ་
བསྔགས་པ་མཛད་པ་ཡིན་ནོ། །རྒྱུ་མཚན་ནི་རྫོགས་པའི་སངས་རྒྱས་ཀྱི་རྒྱུ་ཕུན་སུམ་ཚོགས་པ་ཆེས་བརླིང་བ་ཡིན་པའི་ཕྱིར་དང་།  རྒྱུ་ལ་མཆོད་པར་བརྗོད་པས་ཀྱང་འབྲས་བུ་ལ་མཆོད་པར་བརྗོད་པ་དོན་གྱིས་འཕངས་པར་དགོངས་
པའི་ཕྱིར།  དགོས་པ་ནི་སྨན་གྱི་ལྗོན་ཤིང་ཆེན་པོ་འབྲས་བུ་ངེས་པ་དཔག་ཏུ་མེད་པ་སྟེར་བ་དོན་དུ་གཉེར་ན་མྱུ་གུ་ལ་སོགས་པ་མཐོང་ཞིང་ལོ་མ་འཇམ་པའི་གནས་སྐབས་བསྒྲིམས་ཏེ་བསྲུང་པ་ལྟར།  སངས་རྒྱས་དོན་དུ་གཉེར་ན་བྱང་ཆུབ་སེམས་

དཔའི་གནས་སྐབས་བསྒྲིམས་ཏེ་ཡོངས་སུ་བསྐྱང་བར་བྱ་བ་ཉིད་དུ་བསྟན་པར་བྱ་བའི་ཕྱིར་དང་།  དུས་དེར་ཉེ་བར་གྱུར་ཅིང་ཐེག་པ་གསུམ་ལ་བཀོད་པའི་སེམས་ཅན་གྱི་ཕུང་པོ་ཐེག་པ་ཆེན་པོ་ལ་ངེས་པར་སྦྱར་བར་བྱ་བའི་ཕྱིར་རོ། །
དེ་ལྟར་བསྔགས་པ་མཛད་པ་གང་ལས་ཤེས་ཞེ་ན་དཀོན་མཆོག་བརྩེགས་པའི་མདོར་འོད་སྲུང་འདི་ལྟ་སྟེ་དཔེར་ན་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་མ་ཡིན་ནོ། །འོད་སྲུང་དེ་བཞིན་དུ་གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་
སེམས་དཔའ་རྣམས་ལ་ཕྱག་བྱ་ཡི།  དེ་བཞིན་གཤེགས་པ་རྣམས་ལ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན།  བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་འབྱུང་ངོ་། །དེ་བཞིན་གཤེགས་པ་རྣམས་ལས་ནི་ཉན་ཐོས་དང་རང་
སངས་རྒྱས་རྣམས་བྱུང་ངོ་ཞེས་གསུངས་པས་སོ། །གཉིས་པ་ནི།  སྙིང་རྗེའི་སེམས་དང་གཉིས་སུ་ཞེས་སོགས་ཏེ།  འདི་ལ་རྒྱུ་གསུམ་ངོས་བཟུང་།  རྒྱུ་གསུམ་གྱི་གོ་རིམ།  རྒྱུ་གསུམ་ལས་སྐྱེས་པའི་བྱང་སེམས་ངོས་བཟུང་བ་གསུམ་ལས། 
དང་པོ་ལ་སྙིང་རྗེ་ནི་འོག་ནས་འཆད་པར་འགྱུར་བའི་དམིགས་རྣམ་ཅན་གྱི་སྙིང་རྗེ་གསུམ་མོ། །གཉིས་སུ་མེད་པའི་བློ་ནི་དངོས་པོ་དང་དངོས་པོ་མེད་པ་ལ་སོགས་པའི་མཐའ་གཉིས་དང་བྲལ་བའི་ཤེས་རབ་སྟེ།  འདིས་ནི་བདེན་པ་བཀག་ཙམ་གྱི་མེད་དགག་
གནས་ལུགས་སུ་འདོད་པ་དང་།  དེར་མངོན་པར་ཞེན་པ་དགག་ཏུ་མི་རུང་བར་འདོད་པ་རྣམས་བཀག་གོ།  བྱང་ཆུབ་ཀྱི་སེམས་ནི་འཕགས་པ་ཆོས་ཀུན་འགྲོ་བའི་མདོར་གསུངས་པ་ལྟར་གནས་ལུགས་སྟོང་པ་ཉིད་སེམས་ཅན་རྣམས་ཀྱིས་ཁོང་

དུ་ཆུད་པར་བྱ་བའི་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་སེམས་སོ། །དེ་སྐད་དུ་རིན་ཆེན་ཕྲེང་བར།  བདག་ཉིད་དང་ནི་འཇིག་རྟེན་འདི། །བླ་མེད་བྱང་ཆུབ་ཐོབ་འདོད་པ། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་
དང་། །ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་བརྟེན་ཡེ་ཤེས་ལགས། །ཞེས་གསུངས་སོ། །གཉིས་པ་ནི།  སྙིང་རྗེ་ཅན་ནི་གཞན་སྡུག་བསྔལ་གྱི་སྡུག་བསྔལ་བ་ཉིད་ཀྱིས་དེ་དག་བསྐྱབ་པར་བྱ་བའི་ཕྱིར་འཇིག་རྟེན་འདི་དག་སྡུག་བསྔལ་
ལས་བཏོན་ཏེ།  སངས་རྒྱས་ཉིད་ལ་ངེས་པར་སྦྱར་བར་བྱའོ་སྙམ་དུ་ངེས་པར་སེམས་སྐྱེད་པར་བྱེད་དོ། །དམ་བཅའ་བ་འདིའང་གཉིས་སུ་མེད་པའི་ཡེ་ཤེས་མེད་ན་སྒྲུབ་པར་མི་ནུས་པས་གཉིས་སུ་མེད་པའི་ཡེ་ཤེས་ལའང་ངེས་པ་ཁོ་ནར་
འཇུག་སྟེ།  གོ་རིམ་འདི་ནི་རིན་ཆེན་ཕྲེང་བར།  ཐེག་པ་ཆེན་པོ་གང་ཞིག་ལས། །སྙིང་རྗེ་སྔོན་བཏང་སྤྱོད་ཀུན་དང་། །ཡེ་ཤེས་དྲི་མ་མེད་བཤད་པ། །སེམས་ཡོད་སུ་ཞིག་དེ་ལ་སྨོད། །ཞེས་གསུངས་པའི་དབང་དུ་མཛད་པའོ། །སྤྱིར་ནི་གོ་རིམ་
འདི་དང་གཞན་ཡང་ཐེག་པ་ཆེན་པོའི་རིགས་ཅན་གྱི་དབང་པོ་རྣོན་པོ་ཐོག་མར་དེ་ཁོ་ན་ཉིད་ཀྱི་ལྟ་བ་གཏན་ལ་ཕབ་ནས་དེ་མ་རྟོགས་པའི་སེམས་ཅན་ལ་སྙིང་རྗེ་སྐྱེས་ཏེ།  དེས་ཀུན་ནས་བསླངས་ནས་ཐེག་པ་ཆེན་པོའི་སེམས་སྐྱེད་ལ་འཇུག་པའི་གོ་
རིམ་དང་རྣམ་པ་གཉིས་ཡོད་དེ། དབུ་མའི་རྒྱན་ལས།  ཡང་དག་ཤེས་ཚུལ་སྔོན་བཏང་སྟེ། །དོན་དམ་རྣམ་པར་ངེས་གྱུར་ནས། །ལྟ་ངན་ཐིབས་གནས་འཇིག་རྟེན་ལ། །སྙིང་རྗེ་ཀུན་ཏུ་འབད་ནས་སུ། །འགྲོ་དོན་བྱེད་པར་དཔའ་གྱུར་པ། །བྱང་ཆུབ་བློ་

རྒྱས་མཁས་པ་ནི། །བློ་དང་སྙིང་རྗེས་བརྒྱན་པ་ཡིས། །ཐུབ་པའི་བརྟུལ་ཞུགས་ཡང་དག་སྤྱོད། །ཡང་དག་དད་པས་རྗེས་འབྲང་བ། །རྫོགས་པའི་བྱང་ཆུབ་སེམས་སྐྱེད་ནས། །ཐུབ་པའི་བརྟུལ་ཞུགས་བླངས་བྱས་ཏེ། །
དེ་ནི་ཡང་དག་ཤེས་ཚུལ་བརྩོན། །ཞེས་གསུངས་པ་ལྟར་མགོན་པོ་བྱམས་པ་དང་།  ཀླུ་སྒྲུབ་གཉིས་ཀྱི་དགོངས་པ་ལ་ཡང་གཉིས་ཀ་ཡོད་ཅིང་།  དེའི་རྗེས་འབྲང་ཐལ་རང་གི་པཎྜི་ཏ་རྣམས་དང་།  བོད་ཀྱི་མཁས་པ་སྔ་མ་རྣམས་ཀྱང་གཉིས་ཀ་
བཞེད་དོ། །གསུམ་པ་ནི།  འོ་ན་རྒྱུ་གསུམ་ལས་རྒྱལ་སྲས་འཁྲུངས་པར་གསུངས་པའི་རྒྱལ་སྲས་ཀྱི་ས་མཚམས་གང་ནས་བཟུང་སྙམ་ན།  རྒྱུད་བླར།  མ་དག་མ་དག་དག་པ་དང་། །ཤིན་ཏུ་རྣམ་དག་གོ་རིམ་བཞིན། །སེམས་ཅན་
བྱང་ཆུབ་སེམས་དཔའ་དང་། །དེ་བཞིན་གཤེགས་པ་ཞེས་བརྗོད་དོ། །ཞེས་སེམས་ཀྱི་ཆོས་ཉིད་མཐོང་སྤང་གིས་མ་དག་པའི་གནས་སྐབས་སུ་སེམས་ཅན་དང་།  མཐོང་སྤང་གིས་དག་ནས་སྒོམ་སྤང་གིས་མ་དག་པའི་གནས་
སྐབས་སུ་བྱང་ཆུབ་སེམས་དཔའ་དང་།  དྲི་མ་གཉིས་ཀས་དག་པའི་གནས་སྐབས་སུ་རྫོགས་པའི་སངས་རྒྱས་ཞེས་བརྗོད་པ་ལྟར་འདིར་ཡང་ཀུན་རྫོབ་སེམས་སྐྱེད་རྒྱུད་ལ་སྐྱེས་པ་ནས་སངས་རྒྱས་ཀྱི་སའི་བར་དུ་སོ་སོ་སྐྱེ་བོའི་གནས་སྐབས། 
བྱང་ཆུབ་སེམས་དཔའི་གནས་སྐབས།  དེ་བཞིན་གཤེགས་པའི་གནས་སྐབས་ཏེ་གསུམ་དུ་ཕྱེ་བའི་བྱང་ཆུབ་སེམས་དཔའ་ཉིད་ལ་འཇོག་སྟེ།  འོག་ཏུ།  དེ་ནས་བཟུང་སྟེ་དེ་ནི་དེ་ཐོབ་གྱུར་པ་ཡིས། །བྱང་ཆུབ་སེམས་དཔའ་ཞེས་བྱའི་སྒྲ་ཉིད་

ཀྱིས་བསྙད་དོ། །ཞེས་གསུངས་པ་དང་དོན་གཅིག་གོ།  འོ་ན་ཚོགས་ལམ་གྱི་གནས་སྐབས་ཀྱི་རྒྱུ་གསུམ་ལས་སྦྱོར་ལམ་གྱི་གནས་སྐབས་ཀྱི་བྱང་སེམས་འཁྲུངས་པ་ལྟ་བུ་མི་བཞེད་དམ་སྙམ་ན།  སྙིང་རྗེ་དང་།  ཀུན་རྫོབ་བྱང་ཆུབ་ཀྱི་སེམས་ལས་
བྱང་སེམས་འཁྲུངས་པའི་ཚད་ནི་སེམས་དེ་རྒྱུད་ལ་སྐྱེས་པ་ཙམ་གྱིས་ཐ་སྙད་འཇོག་པར་སྤྱོད་འཇུག་ལས་གསུངས་ཀྱང་། གཉིས་སུ་མེད་པའི་ཡེ་ཤེས་ལས་བྱང་སེམས་འཁྲུངས་པའི་ཚད་ནི་ངེས་པར་འཕགས་པ་ལ་འཇོག་དགོས་ཏེ།  བདག་
མེད་རྟོགས་པའི་ཡུམ་ཚོགས་སྦྱོར་གཉིས་ཆར་ན་ཡོད་ཀྱང་དེས་བསྐྱེད་པའི་སྲས་ངེས་པར་འཕགས་པ་ལ་འཇོག་པ་དང་གནད་གཅིག་པའི་ཕྱིར་རོ། །དེས་ན་སོ་སོ་སྐྱེ་བོའི་གནས་སྐབས་སུ་རྒྱུ་གསུམ་ཉམས་སུ་བླངས་པ་ལས་ས་དང་
པོའི་རྒྱལ་སྲས་འཁྲུངས་པར་འདིར་བཞེད་ཀྱང་དེ་ཡན་ཆད་དུ་ཆོས་གསུམ་མེད་པ་ནི་མ་ཡིན་ཏེ།  དཔེར་ན་རྒྱུད་བླ་མར།  སོ་སོ་སྐྱེ་བོའི་གནས་སྐབས་སུ་ཐེག་ཆེན་གྱི་ཆོས་ལ་མོས་པའི་ས་བོན་དང་།  བདག་མེད་རྟོགས་པའི་ཤེས་རབ་
ཀྱི་མ་དང་།  བསམ་གཏན་གྱི་མངལ་དང་།  སྙིང་རྗེའི་མ་མ་བཞི་ཉམས་སུ་བླངས་པ་ལས་བདེ་གཤེགས་སྙིང་པོ་མངོན་སུམ་དུ་མཐོང་བའི་རྒྱལ་སྲས་འཁྲུངས་པར་བཤད་ཀྱང་དེ་ཡན་ཆད་དུ་ཆོས་བཞི་མེད་པ་མ་ཡིན་པ་བཞིན་ནོ། །
ཁ༣ཅིག་དེ་ལྟར་འདི་གསུམ་གང་གི་རྒྱུར་བཞག་པའི་བྱང་སེམས་དེའི་མ་མཐའ་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་དམ་མི་བྱེད།  བྱེད་ན་ཐེག་ཆེན་གྱི་སེམས་སྐྱེད་དེའི་རྒྱུར་འཇོག་པ་མི་འཐད་དེ།  དེ་ཐོབ་མ་ཐག་བྱང་སེམས་

སུ་བཞག་དགོས་པའི་ཕྱིར་རོ། །མཐའ་གཉིས་ལ་མི་བརྟེན་པའི་ཡེ་ཤེས་བྱང་སེམས་ཀྱི་རྒྱུར་འཇོག་པ་ཡང་མི་འཐད་དེ།  བྱང་སེམས་རྣམས་ནི་ཐོག་མར་ཀུན་རྫོབ་བྱང་ཆུབ་ཀྱི་སེམས་བསྐྱེད་ནས་དེའི་འོག་ཏུ་བྱང་
སེམས་ཀྱི་སྤྱོད་པ་ཕར་ཕྱིན་དྲུག་ལ་སློབ་པ་ཡིན་པས་དེ་ལྟ་བུའི་ཤེར་ཕྱིན་ལ་སློབ་པའི་སྐབས་ཉིད་ནས་མཐའ་གཉིས་ལ་མི་བརྟེན་པའི་ཡེ་ཤེས་ལ་སློབ་པ་ཡིན་པའི་ཕྱིར་རོ། །མི་བྱེད་ན་ནི་ཟླ་བ་ཚེས་པ་ལྟ་བུའི་བྱང་སེམས་སུ་བཤད་པ་
དང་།  སྨན་གྱི་ལྗོན་ཤིང་གི་མྱུ་གུ་ལྟ་བུའི་བྱང་སེམས་སུ་བཤད་པ་དང་འགལ་བར་འགྱུར་རོ་ཞེ་ན།  ཞེས་པའི་དོགས་པ་བཀོད་ནས་ལན་དུ་ཅི་སྐད་བཤད་པའི་སྐྱོན་དུ་འགྱུར་བའི་ཕྱིར་ཕྱོགས་གཉིས་པ་ནི་ཁས་མི་ལེན་པས་དང་པོ་ཁས་ལེན་ནོ། །
འོན་ཀྱང་སྔར་བཀོད་པའི་སྐྱོན་ནི་མེད་དེ།  བྱང་སེམས་ཀྱི་སྔོན་དུ་འགྲོ་བའི་སེམས་སྐྱེད་པ་ནི་སེམས་སྐྱེད་བསྒོམ་པའི་སྐབས་ལ་དགོངས་ཀྱི་བསྒོམས་པ་ལ་བརྟེན་ནས་སྐྱེས་པའི་སེམས་སྐྱེད་དངོས་མ་ཡིན་པའི་ཕྱིར་རོ། །དེའང་དཔེར་ན་བུ་
རམ་ཤིང་གི་ཤུན་པའི་རོ་མྱོང་བ་དང་འདྲ་བར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པ་ཙམ་ནི་ཚིག་རྗེས་འབྲང་བའི་གོ་བ་ཙམ་ཡིན་པས་བུར་ཤིང་གི་ཤུན་པའི་རོ་དང་འདྲ་སྟེ།  དེ་ལ་སེམས་སྐྱེད་པ་ཟེར་ཡང་སེམས་
སྐྱེད་དངོས་མ་ཡིན་ནོ། །བྱང་ཆུབ་ཀྱི་སེམས་སྦྱོང་བའི་མན་ངག་བཞིན་དུ་སྦྱངས་པ་ལ་བརྟེན་ནས་ཡིད་ལེགས་པར་འཁུལ་ཐུབ་པའི་མྱོང་བ་ཁྱད་པར་ཅན་སྐྱེས་པ་དེ་ནི་ཤུན་པའི་ནང་གི་བུར་ཤིང་དངོས་ཀྱི་རོ་དང་འདྲ་བས་སེམས་བསྐྱེད་

མཚན་ཉིད་པ་ཡིན་ནོ། །བྱང་སེམས་ཀྱི་རིགས་ཅན་དབང་པོ་རྣོན་པོས་སྔོན་དུ་དེ་ཁོ་ན་ཉིད་ཀྱི་ལྟ་བ་བཙལ་ནས་དེ་ནས་སེམས་སྐྱེད་པ་ཡིན་པས་སྐྱོན་གཉིས་པ་ཡང་མེད་པ་ནི་འཆད་པར་འགྱུར་རོ་ཞེས་སྨྲའོ། །དེ་ནི་ཤིན་ཏུ་མི་འཐད་དེ།  ཅི་སྐད་བཤད་
པའི་སྐྱོན་དུ་འགྱུར་བའི་ཕྱིར་ཕྱོགས་གཉིས་པ་ནི་ཁས་མི་ལེན་ཞེས་པས་ཟླ་བ་ཚེས་པ་ལྟ་བུའི་བྱང་སེམས་དང་།  སྨན་གྱི་ལྗོན་ཤིང་གི་མྱུ་གུ་ལྟ་བུའི་བྱང་སེམས་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་པར་ཁས་བླང་བ་ཡིན་ལ།  
དེ་ནི་ཀླུ་སྒྲུབ་དང་བྱམས་པའི་གཞུང་གཉིས་དང་འགལ་ཏེ།  ཆོས་དབྱིངས་བསྟོད་པར། ཇི་ལྟར་མར་ངོའི་བཅུ་བཞི་ལ། །ཟླ་བ་ཅུང་ཞིག་སྣང་བ་ལྟར། །དེ་བཞིན་མོས་སྤྱོད་ཞུགས་རྣམས་ཀྱིས། །ཆོས་ཀྱི་སྐུ་ཡང་ཅུང་ཟད་སྣང་། །
ཅི་ལྟར་ཚེས་པའི་ཟླ་བ་ལ། །རིམ་གྱིས་རིམ་གྱིས་འཕེལ་བ་ལྟར། །དེ་བཞིན་ས་ལ་ཞུགས་རྣམས་ཀྱིས། །རིམ་གྱིས་རིམ་གྱིས་འཕེལ་བར་མཐོང་། །ཞེས་ཟླ་བ་ཚེས་པ་ལྟ་བུའི་བྱང་སེམས་ས་དང་པོ་ནས་བཞག་
པའི་ཕྱིར་དང་།  རྒྱུད་བླར།  ཇི་ལྟར་མྱུག་སོགས་རིམ་སྐྱེས་པས། །ས་བོན་ཤུན་པ་གཅོད་པ་ལྟར། །དེ་བཞིན་མཐོང་ལམ་རིམ་སྐྱེས་པས། །མཐོང་སྤང་རྣམས་ནི་གཅོད་པར་བྱེད། །ཞེས་ས་བོན་གྱི་ཤུན་པ་བཅད་ནས་
མྱུ་གུ་སྐྱེས་པའི་གནས་སྐབས་དང་།  མཐོང་སྤང་དང་བྲལ་ནས་མཐོང་ལམ་སྐྱེས་པའི་གནས་སྐབས་དཔེ་དོན་དུ་སྦྱར་བའི་ཕྱིར་རོ། །གཞན་དུ་ན་ནམ་མཁའ་ལྡིང་གི་ཕྲུ་གུ་སྒོ་ངའི་སྦུབས་ནས་ཕྱིར་འཐོན་པ་དང་།  འཁོར་

ལོས་བསྒྱུར་བའི་རྒྱལ་པོའི་སྲས་མངལ་ནས་ཕྱིར་བཙས་མ་ཐག་པ་རྣམས་ཀྱང་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་དགོས་པར་འགྱུར་ཞིང་།  དེ་ཡང་འདོད་ན།  རང་ཉིད་ཀྱིས་འགྲེལ་བཤད་དུ་ལུང་དེ་གཉིས་ཀྱི་
དོན་བརྡ་ལས་བྱུང་བའི་སེམས་སྐྱེད་ལ་འཆད་མོད་ཀྱང་།  ལས་དང་པོ་པ་དང་སེམས་སྐྱེད་ནས་རིང་དུ་མ་ལོན་པ་ཞེས་གསུངས་པ་ནི་དོན་དམ་པའི་སེམས་སྐྱེད་ལ་ལྟོས་ནས་ཡིན་ལ།  སྔར་དེ་བཞིན་གཤེགས་པའི་རིགས་སུ་སྐྱེས་པ་ས་དང་
པོ་ནས་ཡིན་པར་གསུངས་པ་དང་།  ལུང་སྔ་ཕྱི་གཉིས་ཀ་ནི་དཔེ་སོ་སོ་བ་ཙམ་མ་གཏོགས་པ་དོན་གཅིག་པ་ཡིན་པའི་ཕྱིར་དང་།  རྩ་བའི་ཚིག་རྐང་གསུམ་གྱི་དོན་ཡང་མདོ་དེའི་དོན་བསྡུས་པར་སྣང་བའི་ཕྱིར་དང་།  ལྷག་པའི་བསམ་
པ་དག་པའི་སེམས་སྐྱེད་ནི་ས་དང་པོའི་སེམས་སྐྱེད་ལ་མདོ་སྡེ་རྒྱན་ལ་སོགས་པ་མང་པོ་ལས་གསུངས་པའི་ཕྱིར་རོ། །ཞེས་བྲིས་པ་དང་འགལ་ལོ། །དེས་ན་མར་ངོའི་བཅུ་བཞིའི་ཟླ་བ་དང་།  ལྗོན་ཤིང་གི་ས་བོན་ས་འོག་ཏུ་བཅུག་
ནས་མྱུ་གུ་མ་ཐོན་པའི་གནས་སྐབས་དང་། ནམ་མཁའ་ལྡིང་གི་ཕྲུ་གུ་སྒོ་ངའི་སྦུབས་ན་གནས་པའི་གནས་སྐབས་དང་།  འཁོར་ལོས་སྒྱུར་བའི་རྒྱལ་པོའི་བུ་མངལ་ན་གནས་པའི་གནས་སྐབས་རྣམས་མོས་སྤྱོད་ཀྱི་གནས་སྐབས་དང་
དཔེ་དོན་སྦྱར་ཞིང་ཟླ་བ་ཚེས་པ་སོགས་བཞི་ས་ཐོབ་པ་དང་དཔེ་དོན་དུ་སྦྱར་བ་ནི་མདོ་སྡེ་ས་བཅུ་པ་དང་།  བྱམས་པའི་རྣམ་ཐར་དང་།  ཆོས་དབྱིངས་བསྟོད་པ་དང་།  རྒྱུད་བླ་རྣམས་ཀྱི་དགོངས་པ་ཕྱིན་ཅི་མ་ལོག་པ་ཡིན་ཞིང་བསྟན་བཅོས་

རྩ་འགྲེལ་འདིའི་དགོངས་པ་ཡང་ཡིན་པས་དེ་དག་སོ་སོར་ཕྱེ་བ་ནི་བློ་གྲོས་རྩིང་བའི་རྣམ་ཐར་རོ། །ཆོས་གསུམ་གྱི་ནང་ཚན་དུ་གྱུར་པའི་སེམས་སྐྱེད་སེམས་སྐྱེད་དངོས་མ་ཡིན་པར་འདོད་པ་ནི་འགྲེལ་པ་འདིར།  སེམས་སྐྱེད་འདི་ཉིད་ཀྱི་
ཐད་དུ་འཕགས་པ་ཆོས་ཀུན་འགྲོ་བའི་མདོ་དྲངས་པ་ལས།  བྱང་ཆུབ་སེམས་དཔས་བྱང་ཆུབ་ཀྱི་སེམས་ལས་ཆོས་ཐམས་ཅད་ཁོང་དུ་ཆུད་པར་བགྱིའོ་ཞེས་པ་ནས་སེམས་ཅན་ཐམས་ཅད་ལ་ཕན་པ་དང་བདེ་བའི་སེམས་དང་། 
བླ་ན་མེད་པའི་སེམས་དང་།  བྱམས་པས་མཉེན་པའི་སེམས་དང་།  སྙིང་རྗེས་མི་ལྡོག་པའི་སེམས་དང་།  དགའ་བས་འགྱོད་པ་མ་མཆིས་པའི་སེམས་དང་།  བཏང་སྙོམས་ཀྱིས་དྲི་མ་མ་མཆིས་པའི་སེམས་དང་།  སྟོང་པ་ཉིད་ཀྱིས་
མི་འགྱུར་བའི་སེམས་དང་།  མཚན་མ་མ་མཆིས་པས་སྒྲིབ་པ་མ་མཆིས་པའི་སེམས་དང་།  སྨོན་པ་མ་མཆིས་པས་མི་གནས་པའི་སེམས་ཞེས་དང་།  རིན་པོ་ཆེའི་ཕྲེང་བར།  དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་
དང་། །ཞེས་གསུངས་པ་དང་ཅིའི་ཕྱིར་མི་འགལ་ལེགས་པར་སོམས་ཤིག །གཉིས་སུ་མེད་པའི་ཡེ་ཤེས་ཀྱང་ཐེག་པ་ཆེན་པོའི་རིགས་ཅན་དབང་པོ་རྣོན་པོས་ཐོག་མར་གཉིས་སུ་མེད་པའི་ཡེ་ཤེས་གཏན་ལ་ཕབ་ནས་དེའི་འོག་ཏུ་སེམས་
སྐྱེད་པ་ཡོད་པས་ཞེས་པའི་སྐྱོན་སྤོང་གིས་ཀྱང་སྐྱོན་སྤོང་མི་ནུས་ཏེ་སྙིང་རྗེ་དང་སེམས་སྐྱེད་སྔོན་དུ་སོང་བའི་གཉིས་སུ་མེད་པའི་ཡེ་ཤེས་བྱང་སེམས་ཀྱི་རྒྱུར་ཇི་ལྟར་འགྱུར་ཞེས་པའི་སྐྱོན་ད་དུང་སྤོང་དགོས་པའི་ཕྱིར།  མདོར་ན་དོགས་

གཅོད་མང་དུ་བྱས་པའི་མཐར་འདིར་གསུངས་པའི་སྙིང་རྗེ་དང་།  བྱང་ཆུབ་ཀྱི་སེམས་དང་།  གཉིས་སུ་མེད་པའི་ཡེ་ཤེས་གསུམ་དེ་གསུམ་མཚན་ཉིད་པ་མ་ཡིན་པ་ཞིག་ཐོན་འདུག་པས་ལེགས་པར་བསམ་ན་གཡང་ཟ་
བའི་བཤད་པའོ། །གསུམ་པ་དེ་ལས་སྙིང་རྗེ་གཙོ་བོར་བསྟན་པ་ནི།  གང་ཕྱིར་བརྩེ་ཉིད་ཞེས་སོགས་ཏེ།  སངས་རྒྱས་ཀྱི་ཆོས་བསྐྱེད་པ་ལ་ཐོག་མར་ས་བོན་དང་འདྲ་བ་ནི་སེམས་སྐྱེད་དང་གཉིས་སུ་མེད་པའི་ཡེ་ཤེས་དྲངས་པའི་ཚུལ་
སྔར་བཤད་པ་དེ་ཉིད་དོ། །བར་དུ་སྤེལ་བ་ལ་ཆུ་དང་འདྲ་བ་ནི་བྱང་ཆུབ་ཀྱི་སེམས་སྐྱེད་དུ་ཟིན་ཀྱང་སྙིང་རྗེའི་ཆུས་ཡང་དང་ཡང་དུ་མ་བཅུས་ན་ངེས་པར་ཉན་ཐོས་དང་རང་སངས་རྒྱས་ཀྱི་ས་ལ་མྱ་ངན་ལས་འདའ་བར་འགྱུར་ཞེས་གསུངས་ཏེ།  
འཕགས་པ་གྲོལ་སྡེས།  སྐད་ཅིག་མ་བརྒྱད་པ་ལ་བྱམས་སོགས་ཚད་མེད་བཞི་མ་བསྒོམས་ན་སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པར་འགོག་པར་ལྟུང་ཞེས་དང་།  ས་བརྒྱད་པར་སྤྲོས་པ་མཐའ་དག་
བཀག་པའི་འགོག་པ་ལས་རྒྱལ་བ་རྣམས་ཀྱིས་སློང་བར་མ་མཛད་ན་དེའི་ཚེ་ཉིད་དུ་མྱ་ངན་ལས་འདའ་བར་འགྱུར་རོ་ཞེས་གསུངས་པ་དང་དོན་གཅིག་སྟེ།  རེ་ཤིག་སེམས་ཅན་གྱི་དོན་རྒྱུན་ཆད་པའི་དགོངས་པ་ཅན་གྱི་མྱ་ངན་ལས་
འདས་པའོ། །ཚོགས་ལམ་གྱི་གནས་སྐབས་སུ་ནི་སྙིང་རྗེ་དང་བྲལ་ན་དམན་པའི་མྱང་འདས་མཚན་ཉིད་པར་འགྱུར་བ་ཡང་ཡོད་དོ། །མཐར་ལོངས་སྤྱོད་པའི་གནས་ལ་འབྲས་བུ་སྨིན་པ་དང་འདྲ་བ་ནི་བརྟགས་པ་མཐའ་བཟུང་གི་ཚུལ་

དུ་འབྲས་བུ་མཐའ་ཡས་པའི་གནས་སྐབས་ཐོབ་ཏུ་ཟིན་ཀྱང་སྙིང་རྗེའི་ཡོངས་སུ་སྨིན་པ་དང་བྲལ་ན་འདི་དུས་རིང་པོར་ཉེ་བར་སྤྱོད་པར་མི་འགྱུར་རོ། །དེས་ན་སངས་རྒྱས་ཀྱི་ཆོས་སྐྱེད་པ་ལ་ཐོག་མཐའ་བར་གསུམ་དུ་གཙོ་ཆེ་ཞིང་བྱང་ཆུབ་ཀྱི་སེམས་
དང་།  གཉིས་སུ་མེད་པའི་ཡེ་ཤེས་ཀྱི་རྩ་བ་ཡང་ཡིན་པས་ན་སློབ་དཔོན་ཟླ་བས་བསྟན་བཅོས་རྩོམ་པའི་ཐོག་མར་སྙིང་རྗེ་ལ་མཆོད་པར་བརྗོད་པའོ། །གཉིས་པ་རྒྱུ་མཚན་ཅན་གྱི་བསྟོད་པ་དངོས་ནི།  དང་པོར་ང་ཞེས་ཞེས་སོགས་ཏེ་འདིར་
སྙིང་རྗེ་གསུམ་ལ་གཞུང་ལུགས་གཞན་ནས་བཤད་པའི་ཚུལ་དང་།  ལུགས་འདིའི་ཐུན་མོང་མ་ཡིན་པ་གཉིས་ལས།  དང་པོ་ནི་མདོ་སྡེ་རྒྱན་དུ།  བྱམས་སོགས་ཚད་མེད་བཞི་ལ་སེམས་ཅན་དང་།  ཆོས་དང་།  དམིགས་པ་མེད་པ་ལ་དམིགས་
པ་གསུམ་དུ་ཕྱེ་ནས་དང་པོ་ནི་ཡུལ་སེམས་ཅན་ལ་དམིགས་ནས་རྣམ་པ་བདེ་བ་དང་ཕྲད་པ་དང་།  སྡུག་བསྔལ་དང་བྲལ་བ་དང་།  བདེ་བ་དང་མི་འབྲལ་བ་དང་།  ཆགས་སྡང་གི་ཉོན་མོངས་དང་བྲལ་བའི་བཏང་སྙོམས་པར་འདོད་པའི་
རྣམ་པ་ཅན་དང་།  གཉིས་པ་ནི་ཚད་མེད་བཞི་བརྗོད་བྱར་སྟོན་པའི་བསྟན་པའི་ཆོས་ལ་འཇུག་པ་དང་།  གསུམ་པ་ནི་ཚད་མེད་བཞིའི་དེ་བཞིན་ཉིད་ལ་འཇུག་པ་ཞེས་བཤད་ལ།  རྟེན་གྱི་གང་ཟག་ཀྱང་བྱང་སར།  དང་པོ་མུ་སྟེགས་
དང་ཐུན་མོང་བ།  གཉིས་པ་ཉན་ཐོས་དང་ཐུན་མོང་བ།  གསུམ་པ་བྱང་སེམས་ཀྱི་ཐུན་མོང་མ་ཡིན་པའོ་ཞེས་དང་།  བློ་གྲོས་མི་ཟད་པའི་མདོར།  དང་པོ་བྱང་སེམས་སོ་སྐྱེ་དང་།  གཉིས་པ་མ་དག་ས་བདུན་ལ་གནས་པ་དང་ཐུན་

མོང་བ་ཡིན་ལ།  གསུམ་པ་ནི་དག་པ་ས་གསུམ་པའི་ཡིན་ནོ། །ཞེས་བཤད་དོ། །གཉིས་པ་ལ་གསུམ་སྟེ།  དམིགས་པ་སོ་སོར་བཤད།  རྣམ་པ་ཐུན་མོང་དུ་བཤད།  གནད་ཀྱི་དོན་བསྡུས་ཏེ་བསྟན་པའོ། །དང་པོ་ནི།  འདིའི་སྔ་
འགྲེལ་དུ།  ད་ནི་དམིགས་པའི་བྱེ་བྲག་ལ་འཇུག་པའི་སྒོ་ནས་ཀྱང་སྙིང་རྗེ་རང་གི་ངོ་བོའི་ཁྱད་པར་མངོན་པར་གསལ་བར་བྱ་སྟེ་ཞེས་དང་།  འགྲོ་བ་གཡོ་བའི་ཞེས་པའི་སྔ་འགྲེལ་དུ།  ཆོས་ལ་དམིགས་པ་དང་།  དམིགས་པ་མེད་
པའི་སྙིང་རྗེ་ཡང་དམིགས་པའི་སྒོ་ནས་གསལ་བར་བྱ་བའི་ཕྱིར་ཞེས་སྙིང་རྗེ་གསུམ་པོ་དམིགས་པའི་སྒོ་ནས་ཕྱེ་བར་གསུངས་སོ། །འདི་ལ་དཔེ་གསུམ་གྱིས་མཚོན་པའི་དོན་གསུམ་ལས།  དང་པོ་ནི།  རྒྱུ་བདག་དང་བདག་གིར་
འཛིན་པའི་དབང་གིས་གནས་ཁམས་གསུམ་དུ་ཟོ་ཆུན་འཕྱན་པ་ལྟར་རང་དབང་མེད་པའི་འགྲོ་བའོ། །ཇི་ལྟར་ཟོ་ཆུན་འཕྱན་པ་དང་ཆོས་མཚུངས་ཤེ་ན།  ཁྱད་ཆོས་དྲུག་གིས་ཏེ་ལས་དང་ཉོན་མོངས་པའི་ཐག་པས་ཆེས་དམ་དུ་བསྡམས་
པ།  འཁྲུལ་འཁོར་བསྐོར་མཁན་རྣམ་པར་ཤེས་པའི་བསྐྱོད་པ་ལ་རག་ལས་པར་འཇུག་པ།  འཁོར་བའི་ཁྲོན་པ་ཆེན་པོ།  སྲིད་པའི་རྩེ་མོ་ནས་མནར་མེད་པ་ལ་ཐུག་པར་བར་མེད་པར་འཕྱན་པ། རང་གི་ངང་ཉིད་ཀྱིས་ཐུར་དུ་འགྲོ་བར་
འཇུག་པ།  འབད་པས་ཅི་ཞིག་ལྟར་དྲང་བར་བྱ་བ།  མི་ཤེས་པ་ལ་སོགས་པ་ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་པ་གསུམ་ཡོད་ཀྱང་སྔ་མ་དང་ཕྱི་མ་དང་།  བར་གྱི་རིམ་པ་ངེས་པར་མི་ཟིན་པ།  ཉི་མ་རེ་རེ་

ཞིང་སྡུག་བསྔལ་གྱི་སྡུག་བསྔལ་དང་འགྱུར་བའི་སྡུག་བསྔལ་ཉིད་དག་གིས་བཅོག་པའི་ཕྱིར་ན་ཟོ་ཆུན་གྱི་ཁྱུད་མོ་དང་འདྲའོ། །མདོར་ན་རྟག་མི་རྟག་དང་རང་བཞིན་ཡོད་མེད་སོགས་གང་གིས་ཀྱང་ཁྱད་པར་དུ་མ་བྱས་པར་ལས་
ཉོན་གྱི་དབང་གིས་འཁོར་བར་རང་དབང་མེད་པར་འཕྱན་པའི་འགྲོ་བ་ཙམ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །དེས་ན་འདིར་ཁ༤་ཅིག །སྡུག་བསྔལ་གཉིས་ཀྱི་སྟེང་དུ་ཁྱབ་པ་འདུ་བྱེད་ཀྱི་སྡུག་བསྔལ་གྱིས་བཅོག་
པའི་ཕྱིར་ཞེས་བསྣན་པ་ནི་གནད་མ་ཟིན་པ་སྟེ་འོག་ཏུ་འཆད་དོ། །གཉིས་པ་ནི།  ཆུ་ཤིན་ཏུ་དྭངས་པའི་ནང་དུ་ཟླ་བའི་གཟུགས་བརྙན་ཤར་བ་རླུང་ཧ་ཅང་དྲག་པ་མ་ཡིན་པས་བསྐྱོད་པ་ན་ཟླ་བའི་གཟུགས་བརྙན་ཆུ་དང་བཅས་ཏེ་སྐད་ཅིག་རེ་རེ་ཞིང་
འཇིག་པ་ལྟར་སེམས་ཅན་འཇིག་ཚོགས་ལ་ལྟ་བའི་རྒྱ་མཚོར་མ་རིག་པའི་ཆུ་སྔོན་པོའི་ནང་དུ་རྣམ་རྟོག་གི་རླུང་གིས་རབ་ཏུ་བསྐྱོད་པའི་རང་གི་གཟུགས་བརྙན་སྐད་ཅིག་གིས་འཇིག་པ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །
འདི་ནི་ཁྱབ་པ་འདུ་བྱེད་ཀྱི་སྡུག་བསྔལ་གྱི་དོན་ཏེ།  དེ་ཡང་དངོས་པོར་སྨྲ་བ་དག་གིས་ཟག་མེད་ཀྱི་ཡེ་ཤེས་ཀྱང་སྐད་ཅིག་གིས་འཇིག་པར་འདོད་པས་སྐད་ཅིག་གིས་འཇིག་པ་ཙམ་ལ་འདུ་བྱེད་ཀྱི་སྡུག་བསྔལ་དུ་མི་འདོད་པར་ངེད་ཀྱི་
དེ་ཡང་རྐྱེན་ལས་སྐྱེས་ཞེས་ཀུན་འབྱུང་གི་གཙོ་བོ་སྲེད་པའི་རྐྱེན་གྱིས་འཕངས་པའི་ཕུང་པོ་ཙམ་ལ་འདོད་ཀྱང་འདིར་ནི་རྒྱུད་བླར།  བསླུ་བའི་ཆོས་ཅན་ཕྱིར་ཞེས་པའི་འགྲེལ་པར་མདོ་དྲངས་པ་ལས་མི་རྟག་པ་ཐམས་ཅད་སྡུག་བསྔལ་དུ་

གསུངས་པ་དང་།  རྩ་ཤེར་འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། །ཞེས་གསུངས་པ་ལྟར་སྐད་ཅིག་གིས་འཇིག་པའི་མི་རྟག་པ་ཙམ་ལ་བཞེད་དེ།  འགྲེལ་པར།  སྐད་ཅིག་རེ་རེ་ལ་མི་རྟག་པའི་
སྡུག་བསྔལ་ཐོག་ཏུ་འབབ་པ་དང་ཞེས་གསུངས་པས་སོ། །གསུམ་པ་ནི།  དཔེ་སྔ་མ་དེ་ཉིད་ལ་ཟླ་བར་སྣང་ཡང་ཟླ་བའི་རང་བཞིན་གྱིས་སྟོང་པར་མཐོང་བ་ལྟར་རང་བཞིན་གྱིས་སྟོང་པས་ཁྱད་པར་དུ་བྱས་པའི་འགྲོ་བ་ལ་དམིགས་པ་ནི་
འདིའི་དམིགས་པའི་ཁྱད་པར་རོ། །གཉིས་པ་ནི།  གཞུང་འདིར་སྡུག་བསྔལ་ཅན་རྣམས་ཡོངས་སྐྱོབ་པ། །སྙིང་རྗེ་ཆེན་པོ་ཞེས་བྱའོ། །ཞེས་འབྱུང་བ་ལྟར།  སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་ནོ། །གསུམ་པ་ནི་
སེམས་ཅན་དང་།  ཆོས་དང་།  དམིགས་པ་མེད་པ་ལ་དམིགས་པའི་སྙིང་རྗེ་གསུམ་གྱི་མཚན་ཉིད་རིམ་བཞིན་སྡུག་བསྔལ་དང་འགྱུར་བའི་སྡུག་བསྔལ་གྱིས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་
འདོད་པའི་རྣམ་པ་ཅན་དང་།  འདུ་བྱེད་ཀྱི་སྡུག་བསྔལ་གྱིས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དང་། རང་བཞིན་གྱིས་སྟོང་པས་ཁྱད་པར་དུ་བྱས་པའི་འགྲོ་བ་ལ་དམིགས་
ནས་སངས་རྒྱས་ཉིད་ཡང་དག་པར་ཐོབ་པར་འདོད་པའི་སྒོ་ནས་སྐྱོབ་པའི་རྣམ་པ་ཅན་ཏེ།  དང་པོའི་ཡུལ་ནི་སོ་སྐྱེ་དང་ཉན་རང་སློབ་པ་རྣམས་ཡིན་ལ།  གཉིས་པའི་ཡུལ་ནི་དེའི་སྟེང་དུ་ཉན་རང་མི་སློབ་པ་དང་།  ས་བཅུའི་རྗེས་ཐོབ་ལ་

གནས་པའི་བྱང་སེམས་རྣམས་ཀྱང་ཡིན་ཅིང་།  གསུམ་པའི་ཡུལ་ནི་དེ་དག་གི་སྟེང་དུ་ས་བཅུའི་མཉམ་བཞག་ལ་གནས་པའི་བྱང་སེམས་རྣམས་ཀྱང་ཡིན་པར་ཤེས་པར་བྱའོ། །གཉིས་པ་འཇུག་བྱ་གཞུང་གི་དོན་ཉིད་བཤད་པ་ལ་གཉིས་ཏེ། 
རྒྱུ་བྱང་ཆུབ་སེམས་དཔའི་ས་དང་།  འབྲས་བུ་སངས་རྒྱས་ཀྱི་ས་བཤད་པའོ། །དང་པོ་ལ་གསུམ་སྟེ།  ཐབས་ཤེས་ཟུང་འཇུག་སྒོ་ནས་སྤྱིའི་ངོ་བོ་བསྟན། །ཕར་ཕྱིན་ལྷག་པའི་སྒོ་ནས་སོ་སོའི་ངོ་བོ་བཤད། །རྣམ་གྲངས་ལྷག་པའི་སྒོ་ནས་སོ་
སོའི་ཡོན་ཏན་བཤད་པའོ། །དང་པོ་ནི།  བྱང་སེམས་ཀྱི་ཟག་པ་མེད་པའི་ཡེ་ཤེས་སྙིང་རྗེ་དང་སྦྱིན་སོགས་ཀྱིས་ཟིན་པ་དེ་ཉིད་བློ་རང་གི་ངོ་བོར་སར་བཞག་ཏུ་མེད་དེ།  ས་ཡིན་མིན་གྱི་སྤྲོས་པ་དང་བྲལ་བའི་ཕྱིར་རོ། །འོན་ཀྱང་གང་ཟག་གཞན་
གྱི་བློ་འམ་རང་ཉིད་ཀྱི་རྗེས་ཐོབ་ཀྱི་བློས་ལྡོག་པའི་ཆར་ཕྱེ་བ་ན་ས་ཞེས་བྱ་བའི་མིང་འཐོབ་སྟེ།  ཡོན་ཏན་གྱི་གནས་སུ་གྱུར་པའི་ཕྱིར་རོ། །ས་བཅུར་ཕྱེ་བའི་ཚུལ་ཇི་ལྟར་ཞེ་ན།  ཡོན་ཏན་གྱི་གྲངས་དང་།  སྒྲིབ་པ་སྤོང་བ་ལ་མཐུ་ཕུལ་དུ་བྱུང་
བ་དང་།  སྦྱིན་སོགས་ཀྱི་ཕར་ཕྱིན་ལྷག་པ་དང་།  འཁོར་ལོས་སྒྱུར་བ་སོགས་རྣམ་སྨིན་གྱི་སྐྱེ་བ་གོང་ནས་གོང་དུ་འཕེལ་བའི་བྱེ་བྲག་གིས་ས་བཅུར་བཞག་གི་རང་གི་ངོ་བོ་དམིགས་རྣམ་མི་འདྲ་བའི་སྒོ་ནས་དབྱེ་བ་ཡོད་པ་ནི་མ་ཡིན་
ཏེ།  མདོ་སྡེ་ས་བཅུ་པར།  ཇི་ལྟར་བར་སྣང་བྱ་རྗེས་མཁས་རྣམས་ཀྱིས། །བརྗོད་པར་ནུས་མ་ཡིན་ཞིང་མི་མཐོང་བ། །དེ་ལྟར་རྒྱལ་བའི་སྲས་ཀྱི་ས་ཀུན་ཡང་། །བརྗོད་མི་ནུས་ནའང་མཉན་པར་ག་ལ་ནུས། །ཞེས་གསུངས་སོ། །གཉིས་

པ་ལ་ས་དང་པོ་རབ་ཏུ་དགའ་བ་ནས་བཅུ་པ་ཆོས་ཀྱི་སྤྲིན་གྱི་བར་བཅུ་ལས།  དང་པོ་ལ་གསུམ་སྟེ།  ཟག་མེད་ཡེ་ཤེས་དང་པོ་རབ་དགར་བསྟན། །རབ་དགའ་དེ་ཡི་ཡོན་ཏན་རྒྱས་པར་བཤད། །དཔེ་ཡི་སྒོ་ནས་ཡོན་
ཏན་བསྡུས་ཏེ་བསྟན་པའོ། །དང་པོ་ནི།  རྒྱལ་བའི་སྲས་པོ་ཞེས་སོགས་ཏེ།  ཚིག་རྐང་དང་པོ་གཉིས་ཀྱིས་ཟག་པ་མེད་པའི་ཡེ་ཤེས་སྙིང་རྗེ་ལ་སོགས་པས་ཟིན་པའི་མཉམ་བཞག་བསྟན་ལ།  ཕྱི་མ་གཉིས་ཀྱིས་སྨོན་ལམ་ཆེན་པོ་བཅུ་ལ་
སོགས་པ་སྨོན་ལམ་འབུམ་ཕྲག་གྲངས་མེད་པ་བཅུ་པོ་དེ་དག་ནི་བྱང་ཆུབ་སེམས་དཔའ་ཀུན་དུ་བཟང་པོའི་སྨོན་ལམ་གྱི་ནང་དུ་འདུས་པ་འདེབས་པ་དང་།  ས་དེ་ཐོབ་པ་ལ་རབ་ཏུ་དགའ་བ་སྐྱེས་པའི་རྗེས་ཐོབ་སྟོན་ཏེ།  རྗེས་ཐོབ་དེས་
སྔར་གྱི་མཉམ་བཞག་དེ་ཉིད་ས་དང་པོར་མཚོན་པས་ཆར་རྣམ་པར་དབྱེ་བ་ན་ས་ཞེས་བྱ་བའི་མིང་འཐོབ་སྟེ་ཞེས་དང་།  གཉིས་སུ་མེད་པའི་ཡེ་ཤེས་དེའི་རྒྱུ་ཅན་གྱི་འབྲས་བུས་ཉེ་བར་མཚོན་པ་དེ་ལ་ནི་དང་པོ་ཞེས་བྱ་བར་བརྗོད་དོ།  ཞེས་
གསུངས་སོ། །གཉིས་པ་ལ་གཉིས་ཏེ།  ས་ལ་གནས་པའི་བསྔགས་པ་བརྗོད། །ཕར་ཕྱིན་ལྷག་པའི་ཡོན་ཏན་བརྗོད་པའོ། །དང་པོ་ལ་བཞི་སྟེ། མིང་འཕོ་བའི་ཡོན་ཏན།  དོན་འཐོབ་པའི་ཡོན་ཏན།  དཔེས་བསྟན་པའི་ཡོན་ཏན།  གཞན་ཟིལ་
གྱིས་གནོན་པའི་ཡོན་ཏན་ནོ། །དང་པོ་ནི།  དེ་ནས་བཟུང་སྟེ་ཞེས་སོགས་ཏེ།  བྱང་ཆུབ་སེམས་དཔའི་སྒྲ་འཇུག་པ་ལ་སྤྱོད་པའི་སྒོ་ནས་འཇུག་པ་དང་།  ལྟ་བའི་སྒོ་ནས་འཇུག་པ་གཉིས་ལས།  དང་པོ་ནི་སྤྱོད་འཇུག་ཏུ།  བྱང་ཆུབ་སེམས་

སྐྱེས་གྱུར་ནས་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་གསུངས་ཏེ།  ཚོགས་ལམ་ནས་
སོ། །གཉིས་པ་ནི་བཅོམ་ལྡན་འདས་མ་ཉིས་སྟོང་ལྔ་བརྒྱ་པ་ལས།  བྱང་ཆུབ་སེམས་དཔའ་ཞེས་བྱ་བ་ནི་རྗེས་སུ་རྟོགས་པའི་སེམས་དཔའི་ཚིག་བླ་དྭགས་ཏེ།  གང་གིས་ཆོས་ཐམས་ཅད་རྗེས་སུ་རྟོགས་ཤིང་ཤེས་པའོ། །ཇི་ལྟར་ཤེས་ཤེ་
ན།  མ་བྱུང་བ་དང་།  ཡང་དག་པར་མ་བྱུང་བ་དང་།  ལོག་པ་དེ་དང་དེ་དག་ཇི་ལྟར་བྱིས་པ་སོ་སོའི་སྐྱེ་བོས་བཏགས་པ་དེ་ལྟར་མ་ཡིན་པ་དང་།  ཅི་ལྟར་བྱིས་པ་སོ་སོའི་སྐྱེ་བོས་རྙེད་པ་དེ་ལྟར་མ་ཡིན་པ་སྟེ་དེའི་ཕྱིར་བྱང་ཆུབ་སེམས་
དཔའ་ཞེས་བྱའོ་ཞེས་བཀའ་སྩལ་པ་དང་།  རྒྱུད་བླར་ཆོས་བཞི་ལས་ཐུབ་པའི་སྲས་འཁྲུངས་པར་གསུངས་པ་དང་།  འདིར་ཡང་ཆོས་གསུམ་ལས་རྒྱལ་བའི་སྲས་འཁྲུངས་པར་གསུངས་པ་ལྟར་དེ་མཐོང་ལམ་ནས་སོ། །འདིར་ནི་
ཕྱི་མའི་དབང་དུ་བྱས་པ་སྟེ།  འགྲེལ་པར་སེམས་དེ་ཐོབ་པ་ནི་རྣམ་པ་ཐམས་ཅད་དུ་སོ་སོ་སྐྱེ་བོའི་ས་ལས་འདས་པའི་གནས་སྐབས་སུ་བྱང་ཆུབ་སེམས་དཔའི་སྒྲ་ཁོ་ནས་བརྗོད་པར་བྱ་བ་ཡིན་གྱི་རྣམ་པ་གཞན་གྱིས་ནི་མ་ཡེན་
ཏེ།  དེའི་ཚེ་དེ་འཕགས་པ་ཡིན་པའི་ཕྱིར་རོ། །ཞེས་སོ། །ཁ༥་ཅིག་གིས་བྱང་ཆུབ་སེམས་དཔར་གསུངས་པ་ཡང་དོན་དམ་པའི་བྱང་སེམས་ལ་དགོངས་ཀྱི་སོ་སྐྱེ་ལ་བྱང་སེམས་མཚན་ཉིད་པ་མེད་པར་སྟོན་པ་མ་ཡིན་ནོ། །ཞེས་ཟེར་

བ་མི་འཐད་དེ།  སེམས་སྐྱེད་ལ་ཀུན་རྫོབ་སེམས་སྐྱེད་དང་།  དོན་དམ་སེམས་སྐྱེད་ཀྱི་ཐ་སྙད་གསུངས་ཀྱང་བྱང་སེམས་ལ་དེ་ལྟ་བུའི་ཐ་སྙད་མ་གསུངས་པའི་ཕྱིར་རོ། །འོ་ན་འགྲེལ་བར་དཀོན་མཆོག་སྤྲིན་གྱི་མདོ་དྲངས་
པར།  དོན་དམ་པའི་བྱང་ཆུབ་སེམས་དཔའི་ས་ནི་མ་ཐོབ་པ་ཡིན་ནོ། །ཞེས་པ་ཇི་ལྟར་ཞེ་ན་དེའི་ཚེ་དོན་དམ་པའི་སའི་ཁྱད་ཆོས་ཡིན་གྱི།  བྱང་ཆུབ་སེམས་དཔའི་ཁྱད་ཆོས་མ་ཡིན་ཏེ།  མཉམ་བཞག་གིས་བསྡུས་པའི་བྱང་ཆུབ་སེམས་དཔའི་
ས་ཞེས་པ་བཞིན་ནོ། །གཉིས་པ་ལ་བཞི་སྟེ།  རིགས་སུ་སྐྱེས་པའི་ཡོན་ཏན།  སྤངས་རྟོགས་ནུས་པའི་ཡོན་ཏན།  གོང་མ་གནོན་པའི་ཡོན་ཏན།  འོག་མ་ལས་འདས་པའི་ཡོན་ཏན་ནོ། །དང་པོ་ནི།  འདི་ནི་དེ་བཞིན་ཅེས་སོགས་སོ། །གཉིས་
པ་ནི་འདི་ཡིས་ཀུན་དུ་ཞེས་སོགས་སོ། །གསུམ་པ་ནི་ས་ནས་སར་གནོན་ཅེས་སོགས་སོ། །བཞི་པ་ནི་དེ་ཚེ་འདི་ཡི་ཞེས་སོགས་སོ། །གསུམ་པ་ནི་འདི་ནི་འཕགས་པ་ཞེས་སོགས་ཏེ།  ཤེར་མདོ་དང་བསྟན་བཅོས་རྣམས་སུ་རྒྱུན་ཞུགས་
ཞུགས་པ་ལ་བརྒྱད་པ་དང་།  དེའི་མངོན་རྟོགས་ལ་བརྒྱད་པའི་སར་གསུངས་ཀྱང་འདིར་རྒྱུན་ཞུགས་ལ་བརྒྱད་པར་གསུངས་པ་ནི་དགྲ་བཅོམ་ཞུགས་གནས་གཉིས་ཞེས་པ་ནས་རྒྱུན་ཞུགས་ཞུགས་གནས་གཉིས་ཞེས་པའི་བར་ཡས་རིམ་
དུ་བགྲངས་པའི་དབང་དུ་བྱས་པ་སྟེ།  མདོ་ཀུན་ལས་བཏུས་པར།  དད་པས་རྗེས་སུ་འབྲང་བའི་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་རབ་ཀྱི་རྡུལ་སྙེད་ལ་བསྐལ་པ་གང་གཱའི་ཀླུང་གི་བྱེ་མ་སྙེད་དུ་ཉི་མ་རེ་རེ་ཞིང་ལྷའི་ཟས་རོ་བརྒྱ་

པ་དང་ལྷའི་གོས་བྱིན་པ་བས་གཞན་ཞིག་གིས་ཆོས་ཀྱི་རྗེས་འབྲང་གཅིག་ལ་ཉིན་གཅིག་ཟན་གཅིག་བྱིན་ན་སྔ་མ་བས་བསོད་ནམས་ཆེས་གྲངས་མང་བ་བསྐྱེད་པ་དང་། ཡང་ཆོས་ཀྱི་རྗེས་འབྲང་ལ་སྔ་མ་ལྟར་ལས་བརྒྱད་པའི་གང་ཟག་
གཅིག་ལ་ཟན་ཅིག་བྱིན་ན་སྔ་མ་བས་ཆེས་བསོད་ནམས་གྲངས་མེད་པ་སྐྱེད་པར་གསུངས་པ་དང་མཐུན་ནོ། །འདིར་ཁ༦་ཅིག  །མདོར་ན་ཅི་ལྟར་འབྲས་གནས་བཞི་དང་།  འབྲས་བུ་ལ་ཞུགས་པ་བཞིའི་དགྲ་བཅོམ་ནས་ཡས་བགྲངས་
ནས་གྲངས་བརྒྱད་པ་ཡིན་པས་འཕགས་པ་བརྒྱད་པ་རྒྱུན་ཞུགས་ཞུགས་པ་ལ་འཕགས་པའི་ཆོས་ཐོབ་པ་ལས་རང་དང་རྗེས་སུ་མཐུན་པའི་སྤངས་པ་དང་།  རྟོགས་པའི་ཡོན་ཏན་འབྱུང་བར་འགྱུར་བ་བཞིན་དུ་ཞེས་འཆད་པ་
ནི་འགྲེལ་བར་མདོར་ན་ཅི་ལྟར་འཕགས་པ་རྒྱུན་དུ་ཞུགས་པ་ལ་རང་དང་རྗེས་སུ་མཐུན་པའི་འཕགས་པའི་ཆོས་རྟོགས་པ་ལ་སྐྱོན་དང་བྲལ་ཞིང་ཡོན་ཏན་འབྱུང་བར་འགྱུར་བ་དེ་བཞིན་དུ་ཞེས་བཤད་པ་དང་འགལ་ལོ། །
བགྲང་ཚུལ་དེ་ཡང་རང་གིས་རང་དགར་བགྲངས་པ་སྟེ་རྒྱུན་ཞུགས་ཞུགས་པ་ལ་བརྒྱད་པར་བགྲངས་པའི་ཚེ་ན་ཡང་དང་པོར་འབྲས་གནས་བཞི།  དེ་ནས་ཞུགས་པ་བཞི་བགྲངས་པ་མ་ཡིན་པའི་ཕྱིར་རོ། །བཞི་པ་ལ་གཉིས་ཏེ། 
ས་འདིར་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་པ།  ས་གོང་མར་བློའི་སྟོབས་ཀྱིས་ཟིལ་གྱིས་གནོན་པའོ། །དང་པོ་ནི།  རྫོགས་པའི་བྱང་ཆུབ་ཅེས་སོགས་ཏེ།  འཕགས་པ་བྱམས་པའི་རྣམ་པར་ཐར་པ་ལས།  རྒྱལ་

པོའི་བུ་སྐྱེས་མ་ཐག་པ་དང་།  ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་མ་ཐག་པའི་དཔེ་གཉིས་དང་སྦྱར་ཏེ་གསུངས་སོ། །གཉིས་པ་ནི།  དེ་ནི་རིང་དུ་ཞེས་སོགས་ཏེ།  འདི་ལ་ཟིལ་གྱིས་གནོན་ཚུལ་གྱི་ལུང་དྲང་བ། 
དེས་གྲུབ་པའི་དོན།  དེ་ལ་རྩོད་པ་སྤོང་བ།  རྟོག་པས་བཏགས་པའི་འཆད་ཚུལ་དགག་པ་དང་བཞི་ལས།  དང་པོ་ནི།  འཕགས་པ་ས་བཅུ་པར།  ཀྱཻ་རྒྱལ་བའི་སྲས་དག་འདི་ལྟ་སྟེ།  དཔེར་ན་རྒྱལ་པོའི་རིགས་སུ་སྐྱེས་པ་རྒྱལ་པོའི་བུ་རྒྱལ་
པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་
པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཀྱཻ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་
ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་
རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ་ཞེས་བཀའ་སྩལ་པས་སོ། །དེའི་དོན་གཞན་རྣམས་གོ་སླ་ལ་རང་གི་ཡུལ་ཤེས་པའི་ཆེ་བའི་དོན་ནི་ཐེག་ཆེན་རང་གི་ཐུན་མོང་མ་ཡིན་པའི་ཡུལ་སྤྲོས་པ་མཐའ་དག་

བཀག་པའི་འགོག་པ་ཐོས་བསམ་གྱིས་ཤེས་པ་ཚོགས་སྦྱོར་ནས་ཡོད།  མངོན་སུམ་དུ་ཤེས་པ་ས་དང་པོ་ནས་ཡོད་ཀྱང་དེའི་ཆེ་བ་ནི་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཡིན་ལ་དེ་ས་བདུན་པ་ནས་ཐོབ་པས་ཟིལ་གྱིས་
གནོན་ཅེས་པའི་དོན་ཏོ། །གཉིས་པ་ལ་གསུམ་སྟེ།  ལུང་དེས་ཉན་རང་ལ་ཆོས་རང་བཞིན་མེད་པར་ཤེས་པ་ཡོད་པར་གྲུབ་པ།  དེ་ལུང་རིགས་གཞན་གྱིས་བསྒྲུབ་པ། དེ་ཉིད་སློབ་དཔོན་ཀླུ་སྒྲུབ་ཀྱི་དགོངས་པར་སྦྱར་བའོ། །དང་པོ་
ནི་སྔར་གྱི་ལུང་དེས་ཉན་རང་ལ་ཆོས་ཕུང་པོ་རང་བཞིན་མེད་པར་ཤེས་པ་ཡོད་པར་གྲུབ་སྟེ།  དེ་ལྟ་མ་ཡིན་ན་དེ་དག་སེམས་དང་པོ་བསྐྱེད་པའི་བྱང་སེམས་ཀྱིས་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ཏེ།  དངོས་
པོ་རང་བཞིན་མེད་པར་ཤེས་པ་དང་བྲལ་བའི་ཕྱིར།  འཇིག་རྟེན་པའི་ཆགས་བྲལ་ལྟར་རོ། །གཉིས་པ་ལ་གཉིས་ཏེ།  རིགས་པ་གཉིས་ཀྱིས་བསྒྲུབ།  ལུང་གསུམ་གྱིས་བསྒྲུབ་པའོ། །དང་པོ་ནི།  ཉན་རང་དགྲ་བཅོམ་གྱིས་ཁམས་གསུམ་
ན་སྤྱོད་པའི་ཕྲ་རྒྱས་ཐམས་ཅད་མ་སྤངས་པར་འགྱུར་ཏེ།  ཕུང་པོ་རང་བཞིན་མེད་པར་ཤེས་པ་དང་བྲལ་བའི་ཕྱིར།  ཕྱི་རོལ་པ་བཞིན་ནོ། །གཟུགས་སོགས་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་གྱུར་པའི་ཕྱིར་གང་ཟག་གི་བདག་
མེད་རྟོགས་པར་ཡང་མི་འགྱུར་ཏེ།  གང་ཟག་གམ་བདག་ཏུ་གདགས་པའི་རྒྱུ་ཕུང་པོ་ལ་བདེན་པར་དམིགས་པའི་ཕྱིར་རོ། །གཉིས་པ་ལུང་དང་པོ་ནི་སྔ་མ་དེ་ལ་སྔར་གྱི་ཁྱབ་པ་སྒྲུབ་པའི་སྒོ་ནས་ཉན་རང་གིས་ཕུང་པོ་རང་བཞིན་མེད་པར་རྟོགས་

པར་གྲུབ་སྟེ།  རིན་ཆེན་ཕྲེང་བར།  ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཉིད། །ངར་འཛིན་ཡོད་ན་ཡང་ལས་དེ། །དེ་ལས་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པ། །འཁོར་བའི་
དཀྱིལ་འཁོར་མགལ་མེ་ཡི། །དཀྱིལ་འཁོར་ལྟ་བུར་ཕན་ཚུན་གྱི། །རྒྱུ་ཅན་འདི་ནི་འཁོར་བར་འགྱུར། །དེ་ནི་རང་གཞན་གཉིས་ཀ་དང་། །དུས་གསུམ་ཉིད་དུའང་མ་མཐོང་ཕྱིར། །ངར་འཛིན་པ་ནི་ཟད་པར་འགྱུར། །དེ་ནས་ལས་དང་སྐྱེ་བ་ཡང་། །
ཞེས་གསུངས་པའི་ཚིགས་བཅད་དང་པོ་གཉིས་ཀྱིས་ཕུང་པོ་ལ་བདེན་འཛིན་ཡོད་པ་དེ་སྲིད་དུ་གང་ཟག་ལ་བདེན་པར་འཛིན་པའི་འཇིག་ལྟ་འབྱུང་ལ།  དེ་ཡོད་ན་ལས་བསགས་དེ་ལས་འཁོར་བའི་སྐྱེ་བ་འབྱུང་བས་ཉོན་མོངས་པ་དང་།  ལས་དང་རྣམ་སྨིན་
གསུམ་པོ་བར་མཚམས་མེད་པར་འཁོར་བས་འཁོར་བ་ལས་མི་གྲོལ་ཞེས་བསྟན་ཏོ། །ཚིགས་བཅད་ཕྱི་མས་ནི་ཕུང་པོ་རང་གཞན་གཉིས་ཀ་དང་།  དུས་གསུམ་དུ་དཔྱད་ན་མི་རྙེད་པའི་ཤེས་རབ་ཡོད་ན་འཁོར་བའི་རྩ་བ་འཇིག་ལྟ་ལོག་པས་འཁོར་བ་ལས་གྲོལ་
ཞེས་བསྟན་ཏོ། །ལུང་གཉིས་པ་ནི་དེ་ཉིད་ལས།  ཅི་ལྟར་མིག་ནི་འཁྲུལ་བ་ཡིས། །ཞེས་པ་ནས།  གནས་མེད་ལེན་མེད་མྱ་ངན་འདས། །ཞེས་པའི་བར་ཚིགས་བཅད་བ༷ཅུ་དགུ་གསུངས་པ་རྣམས་ཀྱིས་ཐོག་མར་འབྱུང་བ་རང་བཞིན་མེད་པར་གཏན་ལ་ཕབ་
ནས་འབྱུང་འགྱུར་གྱི་གཟུགས་རང་བཞིན་མེད་པར་བསྟན།  དེ་བཞིན་དུ་ཕུང་པོ་ལྷག་མ་རྣམས་ཀྱང་རང་བཞིན་མེད་པར་བསྟན་ནས་བདེ་བ་དང་འཕྲད་པའི་སྲེད་པ་དང་།  སྡུག་བསྔལ་དང་བྲལ་བའི་སྲེད་པ་སྤོང་།  དེ་སྤངས་ན་འཁོར་བ་ལས་

གྲོལ་བར་བསྟན་ཏོ། །གལ་ཏེ་དེ་དག་ཀྱང་བྱང་ཆུབ་སེམས་དཔའི་དབང་དུ་བྱས་ནས་གསུངས་སོ་སྙམ་ན་མ་ཡིན་ཏེ།  ཉན་ཐོས་དང་རང་སངས་རྒྱས་ཀྱི་དབང་དུ་མཛད་ནས་དེ་སྐད་གསུངས་པའི་ཕྱིར་ཏེ།  དེའི་མཇུག་ཐོགས་ཁོ་ནར། བྱང་ཆུབ་སེམས་དཔའ་
རྣམས་ཀྱི་དབང་དུ་མཛད་ནས།  དེ་ལྟར་བྱང་ཆུབ་སེམས་དཔས་ཀྱང་། །མཐོང་ནས་བྱང་ཆུབ་ངེས་པར་འདོད། །འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་མཚམས་སྦྱོར། །ཞེས་བྱ་བ་ལ་སོགས་པ་གསུངས་པའི་ཕྱིར་རོ། །ལུང་གསུམ་པ་ནི་
ཉན་ཐོས་ལ་བསྟན་པའི་མདོ་དག་ལས་ཀྱང་ཉན་ཐོས་རྣམས་ཀྱིས་ཉོན་མོངས་པའི་སྒྲིབ་པ་སྤང་བར་བྱ་བའི་ཕྱིར།  གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་
བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་གསུངས་སོ། །གསུམ་པ་ནི་དོན་འདི་ཉིད་སྟོན་པར་མཛད་པ་ན་སློབ་དཔོན་གྱི་ཞལ་སྔ་ནས་ཀྱིས།  ༈  ཐེག་པ་ཆེ་ལས་སྐྱེ་མེད་བསྟན། །གཞན་གྱི་ཟད་པ་སྟོང་
པ་ཉིད། །ཟད་དང་མི་སྐྱེ་དོན་དུ་ནི། །གཅིག་པས་དེ་ཕྱིར་བཟོད་པར་གྱིས། །ཞེས་བྱ་བ་དང་།  དེ་བཞིན་དུ།  བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམས་ངག་ལས་ནི་ཡོད་པ་དང་། །མེད་པ་གཉིས་ཀ་
དགག་པ་མཛད། །ཞེས་གསུངས་སོ། །གསུམ་པ་རྩོད་པ་སྤོང་བ་ནི།  འགྲེལ་པར།  གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན་དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་དུ་

སེམས་པ་དེའི་ལུགས་དེ་ཡང་འདི་ལྟར་རིགས་པ་དང་།  ལུང་དང་འགལ་བར་རྟོགས་སོ།  ཞེས་གསུངས་པའི་ཕྱོགས་སྔ་སྨྲ་བ་པོ་ནི་སློབ་དཔོན་ལེགས་ལྡན་བྱེད་ཡིན་ཏེ།  སངས་རྒྱས་བསྐྱངས་ཀྱིས་རབ་བྱེད་བདུན་པའི་འགྲེལ་པར་ཐེག་
དམན་གྱི་མདོར་ཆོས་ཐམས་ཅད་བདག་མེད་པར་གསུངས་པའི་དོན།  ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པའི་དོན་དུ་བཤད་པ་ལ།  ཤེས་རབ་སྒྲོན་མར་དེ་ལྟར་ཡིན་ན་ཐེག་ཆེན་བསྟན་པ་དོན་མེད་དུ་འགྱུར་བས་སོ།  ཞེས་དགག་པ་མཛད་པས་སོ། །དེའི་དོན་སྤྱིར་ཐེག་ཆེན་
བསྟན་པ་དོན་མེད་དུ་འགྱུར་ཞེའམ།  ཐེག་ཆེན་ལས་ཆོས་ཀྱི་བདག་མེད་བསྟན་པ་དོན་མེད་དུ་འགྱུར་ཞེས་བརྗོད།  དང་པོ་ལྟར་ན།  འགྲེལ་པར།  ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་འབའ་ཞིག་སྟོན་པར་བྱེད་པ་མ་ཡིན་གྱི་འོ་
ན་ཅི་ཞེ་ན་བྱང་ཆུབ་སེམས་དཔའ་རྣམས་ཀྱི་ས་དང་།  ཕ་རོལ་དུ་ཕྱིན་པ་དང་།  སྨོན་ལམ་དང་།  སྙིང་རྗེ་ཆེན་པོ་ལ་སོགས་པ་དང་།  ཡོངས་སུ་བསྔོ་བ་དང་།  ཚོགས་གཉིས་དང་།  བསམ་གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ། །ཇི་སྐད་
དུ་རིན་པོ་ཆེའི་ཕྲེང་བ་ལས།  ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང་། །སྤྱོད་པ་ཡོངས་བསྔོ་མ་བཤད་དེས། །བྱང་ཆུབ་སེམས་དཔར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་
བཀའ་མ་སྩལ། །ཐེག་པ་ཆེ་ལས་བཀའ་སྩལ་པ། །དེ་ཕྱིར་མཁས་པ་རྣམས་ཀྱིས་ཟུང་། །ཞེས་གསུངས་སོ་ཞེས་བཤད་དོ། །འདིར་ཕ་རོལ་དུ་ཕྱིན་པ་དང་ཞེས་པས་ཀྱང་ཉན་ཐོས་ལས་ལྟ་བའི་སྒོ་ནས་ཁྱད་པར་དུ་འཕགས་པར་

བསྟན་ཏེ།  ཕ་རོལ་དུ་ཕྱིན་པ་ནི་གཞུང་འདིར་བཤད་པའི་སེམས་སྐྱེད་བཅུ་ཡིན་ལ།  སེམས་སྐྱེད་དང་པོའི་སྐབས་སུ་ཡང་སྦྱིན་པའི་འཁོར་གསུམ་དུ་རྣམ་པར་མི་རྟོག་པ་དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་
པར་མི་ནུས་པར་གསུངས་པའི་ཕྱིར་རོ། །ཚོགས་གཉིས་ཞེས་པས་ཀྱང་དེ་ཉིད་བསྟན་ཏེ།  འདིའི་ཡེ་ཤེས་ཀྱི་ཚོགས་ནི་སྟོང་ཉིད་རྟོགས་པའི་ཡུལ་ཅན་ཡེ་ཤེས་ཉི་ཤུ་ཡིན་པར་རྒྱན་དགོངས་འགྲེལ་དང་བཅས་པས་བཤད་ཅིང་།  དེ་ཉིད་
ཐེག་ཆེན་གྱི་རྟོགས་བྱ་ཁོ་ན་ཡིན་པར་གཞུང་འདི་ཉིད་ལས་གསུངས་པའི་ཕྱིར་རོ། །བསམ་གྱིས་མི་ཁྱབ་པའི་ཆོས་ཉིད་ཅེས་པས་ཀྱང་དེ་ཉིད་བསྟན་ཏེ། དེ་ནི་བསམ་མི་ཁྱབ་སོགས་ཁྱད་པར་གྱིས། །ཞེས་པའི་སྐབས་ནས་བསྟན་པའི་
ཆོས་ཉིད་ཡིན་ལ།  དེ་རྟོགས་པའི་སྒོ་ནས་ཐབས་གང་ཐེག་དམན་ལས་ཁྱད་པར་དུ་འཕགས་པར།  གང་གི་ལམ་ནི་གཞན་དག་ལས། །ཁྱད་དུ་འཕགས་པས་ཁྱད་པར་ལམ། །ཞེས་པ་ཉིད་ཀྱིས་བསྟན་པའི་ཕྱིར་རོ། །སྤྱོད་པ་
དང་ཡོངས་བསྔོའི་སྒོ་ནས་ཐེག་ཆེན་བསྟན་པ་དོན་ཡོད་པ་ནི་འདིའི་སྐབས་དོན་གྱི་གཙོ་བོ་ཡིན་ནོ། །གཉིས་པ་ལྟར་ན།  འགྲེལ་པར་ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ། 
རྒྱས་པར་བསྟན་པ་བརྗོད་པར་འདོད་པའི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཇི་སྐད་དུ།  སློབ་དཔོན་གྱི་ཞལ་སྔ་ནས།  མཚན་མ་མེད་པ་མ་རྟོགས་པར། །

ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས།  ཞེས་གསུངས་སོ། །ཞེས་བཤད་དེ།  འདིར་ཆོས་ཀྱི་བདག་མེད་གསལ་བ་དང་།  རྒྱས་པ་དང་།  ཚང་བའི་
ཁྱད་པར་གསུམ་གསུངས་པའི་དང་པོ་ནི།  ཉན་ཐོས་ཀྱི་ཐེག་པར།  གཟུགས་ནི་དབུ་བ་རྡོས་པ་འདྲ། །ཞེས་སོགས་དཔེའི་སྒོ་ནས་དོན་གྱིས་གོ་བ་ཙམ་ལས་གསལ་བར་མ་གསུངས་ལ།  ཐེག་པ་ཆེན་པོར་ནི།  གཟུགས་ནི་གཟུགས་ཀྱིས་
སྟོང་ངོ་། །ཞེས་སོགས་གསལ་བར་གསུངས་པའོ། །གཉིས་པ་ནི།  ཉན་ཐོས་ཀྱི་ཐེག་པར་གང་ཟག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་བདེན་པས་སྟོང་པ་ཙམ་ལས་མ་གསུངས་ལ།  ཐེག་པ་ཆེན་པོར་ནི་དེ་ཉིད་ནང་སྟོང་པ་ཉིད་
དུ་བསྡུས་ནས་སྟོང་གཞིའི་ཆོས་ཅན་ཉི་ཤུ་སྟོང་ཉིད་དུ་གསུངས་པའོ། །གསུམ་པ་ནི།  ཉན་ཐོས་ཀྱི་ཐེག་པར་ནི་ཉེར་ལེན་གྱི་ཕུང་པོ་ཉིད་ལ་ཡང་མཐའ་བཞིའི་ནང་ནས་དང་པོ་བདེན་པ་བཀག་པའི་མཚན་མེད་ཙམ་ལས་མ་བསྟན་ལ་
ཐེག་པ་ཆེན་པོར་ནི་མཐའ་བཞི་ཆར་གྱི་སྤྲོས་པ་བཀག་པའི་མཚན་མེད་ཚང་བར་བསྟན་པའོ། །འདི་དག་ནི་སྒྲོས་ངན་གྱིས་མ་བསླད་པར་ཟླ་བའི་དགོངས་པ་ཚུལ་བཞིན་དུ་བཤད་པ་ཡིན་པས་རྣམ་དཔྱོད་དང་ལྡན་པ་དག་ཡིད་ཆེས་
པར་གྱིས་ཤིག །བཞི་པ་རྟོག་པས་བཏགས་པའི་འཆད་ཚུལ་དགག་པ་ནི།  བོད་ཀྱི་དབུ་མའི་དགོངས་པ་འགྲེལ་པར་རློམ་པ་ཁ༧་ཅིག །སྔར་གྱི་ས་བཅུ་པའི་ལུང་དོན་འཆད་པ་ན་རང་གི་ཡུལ་ཤེས་པའི་ཆེ་བ་ལ་གནས་པས་

ཞེས་པ་ནི་བྱང་སེམས་རང་གི་ཡུལ་འགོག་པ་ཡང་དག་པའི་མཐའ་ཤེས་པའི་ཆེ་བའོ་ཞེས་དང་།  འདི་ལ་དེ་ཁོ་ན་ཉིད་ཀྱི་རྟོགས་པའི་སྟེང་ནས་ཁྱད་པར་བཞག་དགོས་པར་སྣང་ངོ་ཞེས་འཆད་པ་ནི་ཁྱེད་ཀྱི་ལུགས་ལ་འགལ་ཏེ།  ཆོས་ཐམས་
ཅད་རང་བཞིན་མེད་པར་རྟོགས་པ་ལས་གཞན་པའི་དེ་ཁོ་ན་ཉིད་ཀྱི་རྟོགས་པ་མེད་ལ།  དེ་ལ་ནི་ཐེག་པ་ཆེ་ཆུང་ཁྱད་པར་མེད་པར་ཁས་བླངས་པའི་ཕྱིར་རོ། །ཡང་དེས་ན་ལུགས་འདི་ལ་བདེན་འཛིན་ཤེས་སྒྲིབ་ཏུ་འཇོག་པའི་ལུགས་ཀྱིས།  དེ་ལ་
ཤེས་སྒྲིབ་ཆུང་འབྲིང་ཆེན་པོ་དགུར་བྱས་ནས་ས་གཉིས་པ་སོགས་སྒོམ་ལམ་དགུས་སྤོང་བའི་རྣམ་བཞག་ཁས་མི་ལེན་ཏེ། ད་དུང་འཆད་པར་འགྱུར་རོ་ཞེས་བྲིས་པ་ནི་མངོན་རྟོགས་རྒྱན་ལ་ཟུར་ཟ་བར་སྣང་ཡང་བདེན་འཛིན་ལ་དགུར་ཕྱེ་ནས་
སྒོམ་ལམ་དགུས་སྤོང་བ་ནི་རྒྱན་གྱི་ལུགས་ཀྱང་མ་ཡིན་པས་དགོངས་པ་མ་ལོན་ཅིང་།  ཤེས་སྒྲིབ་དགུར་ཕྱེ་ནས་སྒོམ་ལམ་དགུས་སྤོང་བ་ཁས་མི་ལེན་པ་ནི་རང་གི་གྲུབ་མཐའ་ངན་པ་མི་འདོར་བར་རྒྱལ་ཚབ་བྱམས་པས་ཤེར་ཕྱིན་གྱི་སྦས་དོན་
ཟབ་མོར་འགྲེལ་བའི་ལུགས་འདོར་བར་སྣང་བས་སེམས་ཡོད་རྣམས་ཀྱིས་འདི་ལ་དཔྱོད་ཅིག །ཀྱེ་མ་ལྟ་བའི་སྙིགས་མ་འདི་ལྟར་གྱུར་སྣང་ངོ་། །ཡང་ས་བདུན་པའི་སྐབས་སུ་འཆད་པ་ལྟར་སེམས་ཀྱི་སྐད་ཅིག་རེ་རེ་ལ་འགོག་པ་ཡང་
དག་མཐའ་ལ་འཇུག་ལྡང་བྱེད་པ་ས་འདི་ནས་ནུས་ལ་ས་འོག་མར་མི་ནུས་པར་གསུངས་པ་ཡིན་ནོ།  ཞེས་བདག་གི་བླ་མ་དམ་པས་གསུངས་པ་ལྟར་ལེགས་ཏེ།  མོས་སྤྱོད་དུ་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་སྟོང་

ཉིད་ཀྱི་ཏིང་ངེ་འཛིན་ལ་དུས་ཐུང་ངུར་འཇུག་ལྡང་བྱེད་པ་མི་དཀའ་ཡང་སེམས་དང་དེ་ཁོ་ན་ཉིད་གཉིས་རོ་ཅིག་ཏུ་མ་སོང་བའི་སྐབས་ལས་སོང་བའི་སྐབས་དེ་ཁོ་ན་ཉིད་ལ་འཇུག་ལྡང་ཤིན་ཏུ་དཀའ་བའི་ཕྱིར་རོ།  ཞེས་བྲིས་
པ་ནི་ཕྱིན་ཅི་ལོག་སྟེ་འོ་ན་སངས་རྒྱས་ཀྱི་སར་དེ་ཁོ་ན་ཉིད་ལ་འཇུག་ལྡང་གཏན་མི་ནུས་པར་འགྱུར་ཏེ་སེམས་དང་དེ་ཁོ་ན་ཉིད་གཉིས་རོ་ཅིག་ཏུ་མ་སོང་བའི་སྐབས་ལས་སོང་བའི་སྐབས་དེ་ཁོ་ན་ཉིད་ལ་འཇུག་ལྡང་ཤིན་ཏུ་དཀའ་བའི་ཕྱིར་རོ། །
ཉན་རང་དགྲ་བཅོམ་མོས་སྤྱོད་ཀྱི་སྐབས་སུ་བློའི་སྟོབས་ཀྱིས་ཟིལ་གྱིས་གནོན།  ས་དང་པོ་ནས་ས་དྲུག་པའི་བར་དུ་ཟིལ་གྱིས་མི་གནོན་ཡང་ས་བདུན་པ་ཐོབ་ནས་ཟིལ་གྱིས་གནོན་ནུས་པའི་ཁྱད་པར་ཁས་ལེན་དགོས་པར་འགྱུར་ཏེ།
རྒྱུ་མཚན་ཁས་བླངས་པའི་ཕྱིར་རོ། །དེས་ན་འདི་དག་ནི་སེམས་དང་དེ་ཁོ་ན་ཉིད་དོན་ལ་ཐ་དད་དུ་ཡོད་པས་དེ་གཉིས་རོ་ཅིག་ཏུ་འདྲེས་པའི་བློ་དེ་གནས་ཚུལ་ལ་མ་ཞུགས་ཐ་དད་དུ་ཤེས་པའི་བློ་དེ་གནས་ཚུལ་ལ་ཞུགས་པར་དོན་གྱིས་
ཁས་བླངས་འདུག་གོ།  གྲུབ་༨དོན་འཆད་པའི་སྐབས་སུ་དེ་ཁོ་ན་ཉིད་རྟོགས་པ་དང་བྲལ་ན་གཟུགས་ལ་སོགས་པའི་ཕུང་པོ་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་གྱུར་པའི་ཕྱིར།  གང་ཟག་གི་བདག་མེད་མཚན་ཉིད་
རྫོགས་པར་རྟོགས་པ་མེད་པར་འགྱུར་ཏེ།  བདག་དང་གང་ཟག་ཏུ་འདོགས་པའི་གཞི་ཕུང་པོ་ལ་བདེན་པར་དམིགས་པའི་ཡུལ་སུན་ཕྱུང་བ་མེད་པའི་ཕྱིར་རོ། །འདིས་ནི་གདགས་གཞི་ཕུང་པོ་ལ་བདེན་པར་ཞེན་པའི་ཞེན་ཡུལ་སུན་

མ་ཕྱིན་ན་བཏགས་ཆོས་གང་ཟག་ལ་བདེན་པར་འཛིན་པའི་ཞེན་ཡུལ་ཀྱང་སུན་མ་ཕྱིན་པས་གང་ཟག་བདེན་མེད་དུ་མ་རྟོགས་པའི་ཕྱིར་གང་ཟག་གི་བདག་མེད་མཚན་ཉིད་རྫོགས་པར་མ་རྟོགས་པར་བསྟན་ནོ།  ཞེས་བྲིས་པ་ནི་གང་ཟག་
གི་བདག་མེད་མཚན་ཉིད་རྫོགས་མ་རྫོགས་ཀྱི་ཐ་སྙད་དང་དེ་འཇུག་པའི་གཞི་ནི་འོག་ནས་འགོག་པར་འགྱུར་ལ།  ཕུང་པོ་གདགས་གཞི་དང་།  གང་ཟག་བཏགས་ཆོས་སུ་བྱེད་པ་ནི་རང་རྒྱུད་པ་མན་ཆད་ཀྱི་ལུགས་ཡིན་ཀྱང་ཐལ་
འགྱུར་པའི་ལུགས་མ་ཡིན་ཏེ།  ལུགས་འདི་ལ་ཕུང་པོ་གང་ཟག་ཏུ་གདགས་པའི་རྒྱུ་དང་།  ཕུང་པོ་ལ་བརྟེན་ནས་གང་ཟག་ཏུ་བཏགས་པ་དང་།  ཕུང་པོ་ཉེ་བར་བླང་བྱ་དང་།  གང་ཟག་ཉེ་བར་ལེན་པ་པོ་ཡིན་པ་སོགས་ཤིང་རྟའི་ཡན་ལག་
དང་།  ཤིང་རྟ་གཉིས་ཀྱི་དཔེའི་སྒོ་ནས་རྒྱས་པར་གསུངས་པའི་ཕྱིར།  འགྲེལ་པར།  གང་ཟག་གི་བདག་མེད་པ་རྟོགས་པར་མི་འགྱུར་ཏེ།  བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་ཞེས་དང་།  དེ་ཚེ་དེ་ཡི་ཡན་ལག་
ཚོགས་གནས་རྣམས། །ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །ཞེས་པའི་འགྲེལ་པར།  ཅི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟ་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་
ཅན་ཞེས་བྱའོ། །ཞེས་པའི་མདོ་ཁུངས་སུ་མཛད་ནས།  དེ་བཞིན་དུ་བདག་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཕུང་པོ་ཚོགས་པ་ཙམ་ཡིན་པར་མི་རུང་ངོ་།  ཞེས་དང་།  དེ་ཉིད་ཡན་ལག་ཅན་ཏེ་ཆ་ཤས་ཅན་

ཞེས་པའི་འགྲེལ་པར།  དེ་ལ་ཤིང་རྟ་ནི་འཕང་ལོ་ལ་སོགས་པ་རང་གི་ཡན་ལག་ལ་ལྟོས་ནས་ཡན་ལག་ཅན་ཉིད་དུ་འགྱུར་རོ། །འཕང་ལོ་ལ་སོགས་པ་ཆ་ཤས་ལ་ལྟོས་ནས་ནི་ཆ་ཤས་ཅན་ཉིད་དོ། །འཕང་
ལོ་ལ་སོགས་པ་ཉེ་བར་བླངས་པ་ཉེ་བར་ལེན་པའི་བྱ་བ་ལ་ལྟོས་ནས་ནི་བྱེད་པ་པོ་ཉིད་དོ། །རང་གི་ཉེ་བར་ལེན་པ་ལ་ལྟོས་ནས་ནི་ཉེ་བར་ལེན་པ་པོ་ཉིད་དོ།  ཞེས་གསུངས་པ་དེ་ཉིད་བདག་ཕུང་ལ་སྦྱར་བར་མཛད་ཀྱི།  བདག་ཕུང་གཉིས་
གདགས་གཞི་དང་བཏགས་ཆོས་སུ་གསུངས་པ་གཏན་མི་སྣང་བའི་ཕྱིར་རོ། །རིགས་པས་ཀྱང་གནོད་དེ།  ཕུང་པོ་གང་ཟག་གི་གདགས་གཞི་ཡིན་ན།  ཕུང་པོ་གང་ཟག་གི་བདག་འཛིན་གྱི་དམིགས་པར་ཁས་ལེན་དགོས་ཤིང་། 
དེ་ཉིད་གཞུང་འདིར་ཡང་ཡང་བཀག་པའི་ཕྱིར་རོ། །དེས་ན་རོང་སྟོན་སྨྲ་བའི་སེང་གེས་ལུགས་འདི་ལ་ཐོག་མར་ཕུང་པོ་དམིགས་ཡུལ་དུ་བྱས་ནས་གཞི་མེད་ལ་ངའོ་སྙམ་དུ་བཟུང་བ་ནི་ངར་འཛིན་ལྷན་སྐྱེས་ཡིན་པས་དེའི་དམིགས་
ཡུལ་གྱི་ང་ཙམ་དེ་ཉིད་གང་ཟག་གི་གདགས་གཞི་དང་འཇིག་ལྟ་ལྷན་སྐྱེས་ཀྱི་དམིགས་ཡུལ་ཡིན་པར་བཞེད་པ་ཉིད་གཞུང་གི་དགོངས་པར་སྣང་ངོ་། །གནད་ཀྱི་དོན་ནི་འདི་ཡིན་ཏེ།  དངོས་སྨྲ་བས་ཆོས་དང་གང་ཟག་ཐམས་ཅད་
ལ་གདགས་གཞི་དང་བཏགས་ཆོས་སོ་སོར་ཕྱེ་བ་ནི་གདགས་གཞི་རྫས་ཡོད་དང་།  བཏགས་ཆོས་བཏགས་ཡོད་དུ་འཇོག་པའི་ལུགས་ཡིན་ཏེ།  རྡུལ་རྫས་བརྒྱད་རྫས་ཡོད་ལ་བུམ་པ་བཏགས་ཡོད་བཏགས་པ་བཞིན་ནོ། །

རང་རྒྱུད་པ་རྣམས་ལ་ནི་འདིའི་འགྲེས་ཤོར་བ་ཡིན་ལ་ཐལ་འགྱུར་བ་རྣམས་ནི་གདགས་གཞི་དང་བཏགས་ཆོས་ཀྱི་ཐ་སྙད་དགོས་ན་དེ་ཉིད་དེའི་གདགས་གཞིར་ཁས་ལེན་ཏེ།  གང་ཟག་གང་ཟག་གི་གདགས་གཞི་དང་།  བུམ་པ་བུམ་པའི་
གདགས་གཞི་ཡིན་པ་བཞིན་ནོ། །གཞན་དུ་དེ་གཉིས་སོ་སོར་དགོས་ན་མཐར་བཏགས་ཆོས་མ་ཡིན་པའི་གདགས་གཞི་ཅིག་ཁས་བླང་དགོས་པས་གྲུབ་པའི་མཐའ་ལས་ཉམས་པར་འགྱུར་རོ། །ཤིང་རྟ་དང་ཤིང་རྟའི་ཡན་
ལག་དང་།  བུམ་པ་དང་བུམ་པའི་རྡུལ་རྫས་དང་།  གང་ཟག་དང་གང་ཟག་གི་ཕུང་པོ་སོགས་ཐམས་ཅད་ཀྱི་འཇོག་ཚུལ་ཐ་སྙད་དུ་བརྟེན་ནས་བཏགས་པ་ཙམ་དུ་འཇོག་པ་དང་།  དོན་དམ་པར་འཇོག་ཚུལ་མི་རྙེད་པའི་ལུགས་
མཆོག་འདི་མ་བཤིག་པར་ཚུལ་བཞིན་དུ་སྨྲ་བ་ལ་གནས་པར་གྱིས་ཤིག །དེ་དག་ལ་དོགས་པ༩་གཅོད་པའི་སྐབས་སུ་དེ་ཁོ་ན་ཉིད་ཀྱི་ལྟ་བ་མ་རྙེད་ཀྱང་མི་རྟག་སོགས་བཅུ་དྲུག་ཚད་མས་གཏན་ལ་ཕེབས་པ་དང་།  དེའི་གདུལ་
བྱ་རྣམས་ཀྱིས་དོན་དེ་བརྩོན་པ་ཆེན་པོས་བསྒོམ་པ་དང་།  བསྒོམས་པ་ལས་གང་ཟག་གི་བདག་མེད་རགས་པ་མངོན་སུམ་དུ་མཐོང་བ་དང་།  མཐོང་ཟིན་གོམས་པར་བྱེད་པ་ནི་མི་འོང་ཞེས་ཁོ་བོ་ཅག་མི་སྨྲའོ། །འོ་ན་ཅི་ཞེ་ན་
དེ་འདྲ་བའི་ལམ་དེས་གང་ཟག་གི་བདག་མེད་མཚན་ཉིད་རྫོགས་པར་རྟོགས་པ་མ་ཡིན་པས་ལམ་དེ་མཐོང་ལམ་དང་།  འཇིག་རྟེན་ལས་འདས་པའི་སྒོམ་ལམ་དུ་མི་འདོད་དོ། །དེའི་ཕྱིར་མཐོང་སྤང་དང་སྒོམ་སྤང་གང་གི་ཡང་ས་

བོན་སྤོང་མི་ནུས་ཞེས་དང་།  ལམ་དེས་ཉོན་མོངས་ཀྱི་ས་བོན་སྤོང་མི་ནུས་ཀྱང་ཉོན་མོངས་མངོན་གྱུར་པ་ནི་རེ་ཤིག་འགོག་ནུས་ཏེ། ཕྱི་རོལ་པ་དང་ཐུན་མོང་བའི་ཞི་རགས་ཀྱི་རྣམ་པ་ཅན་གྱིས་ཅི་ཡང་མེད་པ་
མན་ཆད་ཀྱི་ཉོན་མོངས་མངོན་གྱུར་བ་སྤོང་བར་མངོན་པ་ལས་གསུངས་པ་ལྟར་འདོད་དགོས་ན་སྔར་གྱི་ལམ་གྱིས་མངོན་གྱུར་རེ་ཤིག་སྤོང་ནུས་པ་ལྟ་ཅི་སྨོས་པའི་ཕྱིར་རོ། །ཉོན་མོངས་མངོན་གྱུར་སྤོང་ཞེས་པའི་ཉོན་མོངས་ཀྱང་མངོན་པ་གཉིས་
ནས་གསུངས་པ་ལྟར་གྱི་དམིགས་རྣམ་ཅན་གྱི་ཉོན་མོངས་ཡིན་གྱི་ལུགས་འདིའི་བདེན་འཛིན་ཉོན་མོངས་ཅན་གྱི་མ་རིག་པར་བཤད་པ་དང་།  དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་མངོན་པ་ལས་བཤད་ཚུལ་གཞན་རྣམས་
ནི་མངོན་གྱུར་ཡང་སྤོང་མི་ནུས་སོ། །མངོན་པ་ནས་བཤད་པའི་སྲིད་རྩེའི་སས་བསྡུས་པའི་ཉོན་མོངས་མངོན་གྱུར་ཞི་རགས་ཀྱི་རྣམ་པ་ཅན་གྱིས་སྤོང་མི་ནུས་ཀྱང་།  སྔར་བཤད་པའི་གང་ཟག་གི་བདག་མེད་རགས་པ་རྟོགས་པའི་ལམ་ལ་གོམས་
པར་བྱས་པས་སྤོང་ནུས་སོ་ཞེས་དང་།  དེ་ལྟར་སྤངས་བའི་གང་ཟག་དེ་སྤྱོད་འཇུག་ལས།  སེམས་ནི་དམིགས་དང་བཅས་རྣམས་ཀྱིས། །མྱ་ངན་འདས་པའང་དཀའ་བར་གནས། །ཉོན་མོངས་སྤངས་པས་གྲོལ་ན་དེ། །དེ་མ་ཐག་ཏུ་དེར་
འགྱུར་རོ། །ཞེས་སོགས་ཀྱི་གཞུང་དང་སྦྱར་ཏེ་འཆད་པར་བྱེད་དོ། །དེ་ལ་དེ་ཁོ་ན་ཉིད་མ་རྟོགས་ཀྱང་མི་རྟག་ལ་སོགས་བཅུ་དྲུག་རྟོགས་པའི་བློ་དེ་གང་ཟག་གི་བདག་མེད་རྟོགས་ཀྱང་གང་ཟག་གི་བདག་མེད་མཚན་ཉིད་ཡོངས་སུ་རྫོགས་

པར་མ་རྟོགས་པའི་ཁྱད་པར་དེ་མངོན་པའི་ལུགས་ཡིན་ནམ།  དབུ་མ་ཐལ་འགྱུར་བའི་ལུགས་ཡིན།  དང་པོ་ལྟར་ན་མི་འཐད་དེ།  ལུགས་དེ་ལ་དེ་ལས་གཞན་པའི་གང་ཟག་གི་བདག་མེད་རྟོགས་པར་བྱར་མེད་པའི་ཕྱིར་རོ། །ཕྱི་མ་ཁས་ལེན་པར་སྣང་
ཡང་དེ་ནི་གནད་གཏན་མ་ཟིན་པ་སྟེ།  ལུགས་དེ་ལ་གང་ཟག་བདེན་མེད་དུ་མ་རྟོགས་པར་གང་ཟག་གི་བདག་མེད་རྟོགས་པ་ཙམ་ཡང་བཞག་དུ་མི་རུང་བའི་ཕྱིར་ཏེ།  གང་ཟག་བདེན་མེད་དུ་མ་རྟོགས་པར་ཕྱི་རོལ་པས་བརྟགས་པའི་རྟག་
གཅིག་རང་དབང་ཅན་གྱི་བདག་མེད་པར་མཐོང་བ་ཙམ་གྱིས་གང་ཟག་གི་བདག་མེད་རྟོགས་པར་འཇོག་པ་ལ་གཞུང་འདིར་དགག་པ་ཡང་ཡང་མཛད་འདུག་པའི་ཕྱིར་རོ། །ལུགས་འདི་ལ་དེ་ཁོ་ན་ཉིད་མ་མཐོང་བར་མི་རྟག་ལ་སོགས་
བཅུ་དྲུག་མངོན་སུམ་དུ་རྟོགས་པ་ཡང་མི་སྲིད་དེ།  དེ་མངོན་སུམ་དུ་རྟོགས་པ་ལ་འགོག་བདེན་དང་།  ལམ་བདེན་གྱི་མཚན་ཉིད་བརྒྱད་པོ་མངོན་སུམ་དུ་རྟོགས་དགོས།  དེ་མངོན་དུ་རྟོགས་པ་ལ་འགོག་བདེན་དང་ལམ་བདེན་མངོན་སུམ་
དུ་རྟོགས་དགོས།  འགོག་བདེན་མངོན་སུམ་དུ་རྟོགས་ན་དོན་དམ་བདེན་པ་མངོན་སུམ་དུ་རྟོགས་དགོས་པའི་ཕྱིར་ཏེ།  འགྲེལ་པར་དེ་ལ་སྡུག་བསྔལ་དང་།  ཀུན་འབྱུང་དང་།  ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་
སོ། །འགོག་པའི་བདེན་པ་ནི་དོན་དམ་པའི་བདེན་པའི་རང་གི་ངོ་བོའོ་ཞེས་གསུངས་པས་སོ། །དེས་ན་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ལ་མཐོང་ལམ་ཐོབ་དགོས་པར་བཞེད་པ་ནི་གྲུབ་མཐའ་སྨྲ་བ་བཞི་ཆར་མཐུན་ལ་འཕགས་

པའི་མཉམ་གཞག་གི་འཛིན་སྟངས་ལ་མི་རྟག་ལ་སོགས་བཅུ་དྲུག་གི་འཛིན་སྟངས་ཡོད་མེད་ཀྱི་ཁྱད་པར་དངོས་སྨྲ་བ་དང་དབུ་མ་པ་གཉིས་མི་མཐུན་པའི་ཚུལ་མ་རྟོགས་པར་མཐོང་ལམ་མ་ཐོབ་ཀྱང་མི་རྟག་ལ་སོགས་བཅུ་དྲུག་
མངོན་སུམ་དུ་རྟོགས་པ་ཡོད་པར་འདོད་པ་ཁྱོད་ནི་གྲུབ་མཐའི་འདོད་ཚུལ་དང་།  གང་ཟག་གི་རྒྱུད་ལ་ཡོད་ཚུལ་གྱི་ཁྱད་པར་མ་ཕྱེད་པར་སྣང་སྟེ།  དངོས་སྨྲ་བས་འདོད་པའི་བདག་མེད་རྟོགས་པའི་ལྟ་བ་དེ་དབུ་མ་པ་རང་ལུགས་ལ་ཡང་ཡོད་པར་བྱས་ནས་དེ་
ཉིད་གང་ཟག་གི་རྒྱུད་ལ་བཞག་འདུག་པའི་ཕྱིར་རོ། །གཞན་ཡང་མཐོང་ལམ་མ་ཐོབ་ཀྱང་འགོག་བདེན་མངོན་སུམ་དུ་རྟོགས་པ་དེ་རང་རྒྱུད་ལ་ཉམས་སུ་མྱོང་བའི་ཚུལ་གྱིས་རྟོགས་པ་ཡིན་ནམ།  གཞན་རྒྱུད་ལ་གཞན་རིག་གི་ཚུལ་གྱིས་རྟོགས་པ་ཡིན། 
དང་པོ་ལྟར་ན་མཐོང་ལམ་མ་ཐོབ་པར་འགལ་ཞིང་།  ཕྱི་མ་ལྟར་ན་སོ་སྐྱེའི་གཞན་སེམས་ཤེས་པའི་མངོན་ཤེས་ཀྱིས་འཕགས་རྒྱུད་ཀྱི་སེམས་ཤེས་པར་ཐལ་བ་སོགས་གསུང་རབ་སྤྱིའི་ལུགས་ལས་འདས་སོ། །དེས་ན་གང་ཟག་གི་བདག་མེད་ལ་
ཕྲ་རགས་གཉིས་སུ་ཕྱེ་བ་དང་།  མཚན་ཉིད་རྫོགས་མ་རྫོགས་གཉིས་སུ་ཕྱེ་བ་ནི་རང་དགར་རྟོགས་པས་བཏགས་པ་ཁོ་ན་སྟེ།  དངོས་སྨྲ་བས།  ཕུང་པོ་བདེན་མེད་དུ་མ་རྟོགས་ཀྱང་ཕུང་པོའི་ངོ་བོར་གྱུར་པའི་བདག་དང་།  དེ་ལས་དོན་གཞན་
པའི་བདག་མེད་པར་རྟོགས་པས་གང་ཟག་གི་བདག་མེད་རྟོགས་པར་འདོད་པ་དེ་དབུ་མ་ཐལ་འགྱུར་བས་ཁས་མི་ལེན་པའི་ཚུལ་མ་ཤེས་པར་དེ་རང་ལུགས་ཀྱི་གང་ཟག་གི་བདག་མེད་རགས་པ་རྟོགས་ཚུལ་དུ་བྱས་འདུག་པའི་ཕྱིར་རོ། །

ལམ་དེས་མངོན་པ་ནས་བཤད་པའི་དམིགས་རྣམ་ཅན་གྱི་ཉོན་མོངས་མངོན་གྱུར་སྤོང་།  ལུགས་འདིས་བདེན་འཛིན་ཉོན་མོངས་ཅན་གྱི་མ་རིག་པར་བཤད་པ་དང་།  དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་རྣམས་ནི་མངོན་གྱུར་ཡང་སྤོང་
མི་ནུས་ཞེས་པ་ཡང་གྲུབ་མཐའི་འདོད་ཚུལ་དང་།  དོན་གྱི་གནས་ཚུལ་མ་ཕྱེད་པའི་གཏམ་དུ་སྣང་སྟེ།  མངོན་པ་བའི་ལུགས་ལ་དེ་ནས་བཤད་པའི་དམིགས་རྣམ་ཅན་གྱི་ཉོན་མོངས་ལས་གཞན་པའི་ཉོན་མོངས་མི་འདོད།  ལུགས་འདི་ལ་
ཉོན་མོངས་ཅན་གྱི་མ་རིག་པ་དང་།  དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་ལས་གཞན་པའི་ཉོན་མོངས་མི་བཞེད་པའི་ཕྱིར་ཏེ།  བཞི་བརྒྱ་པ་ལས།  ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་འགྱུར་ཏེ། །དེ་
ཕྱིར་ཉོན་མོངས་ཐམས་ཅད་ནི། །གཏི་མུག་བཅོམ་པས་བཅོམ་པར་འགྱུར། །ཞེས་གསུངས་པས་སོ། །མངོན་པ་ནས་བཤད་པའི་ཉོན་མོངས་དང་།  འདི་ནས་བཤད་པའི་ཉོན་མོངས་གཉིས་ཐ་དད་དུ་ཡོད་ན།  གང་ཟག་གཅིག་གི་རྒྱུད་ལ་ཐ་
དད་དུ་ཡོད་པ་ཡིན་ནམ།  གང་ཟག་སོ་སོ་ལ་སོ་སོར་ཡོད་པ་ཡིན་ཞེས་དྲིས་ན་བློ་གཟུ་བོས་ཅི་སྨྲ།  འཇོག་ཚུལ་འདི་ལ་བལྟས་ན་དེང་སང་གི་དགེ་བཤེས་རྟོག་དཔྱོད་ཆུག་པ་ཤར་རེ་བ་ཅིག་གི་ཐུགས་རབ་ཀྱང་མེད་པ་འདྲའོ། །དེས་ན་དེ་ཁོ་ན་ཉིད་
མ་རྟོགས་ཀྱང་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ལུགས་འདི་ལ་མི་སྲིད་པས་གང་ཟག་དེ་སྤྱོད་འཇུག་གི་གཞུང་དང་སྦྱར་ཏེ་འཆད་པ་ནི་གཞུང་ལུགས་ཚད་ལྡན་གྱི་ཞབས་འདྲེན་པའོ། །གཞུང་དེའི།  སྲེད་འདི་ཉོན་མོངས་

ཅན་མིན་ཡང་། །ཀུན་རྨོངས་བཞིན་དུ་ཅི་སྟེ་མེད། །ཅེས་པ་དང་ཡང་འགལ་སྟེ།  དེའི་རྒྱུད་ཀྱི་སྲེད་པ་དེ་ཉོན་མོངས་ཅན་གྱི་སྲེད་པར་ཁས་བླངས་པའི་ཕྱིར་རོ། །གལ་ཏེ་མངོན་པ་ནས་བཤད་པའི་ཉོན་མོངས་ཅན་གྱི་སྲེད་པ་མིན་ཅེས་པའི་
དོན་དུ་འཆད་ན་ཡང་དེའི་ཁྱད་པར་བཀག་ཟིན་ཏོ། །ཡང་དེས་ན་༡༠གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བདག་འཛིན་གྱིས་དྲངས་པའི་སྲེད་པ་མངོན་གྱུར་བ་རེ་ཤིག་སྤངས་ཀྱང་གང་ཟག་ངོ་བོ་ཉིད་ཀྱིས་གྲུབ་པའི་འཇིག་ལྟས་དྲངས་པའི་སྲེད་པ་ཅི་སྟེ་
མེད།  ཅེས་པ་ལ་འཆད་པ་ཡང་མི་འཐད་དེ་བདག་འཛིན་སྔ་ཕྱི་གཉིས་ལ་ཁྱད་པར་མི་སྣང་བའི་ཕྱིར་དང་།  སྲེད་པ་ཕྱི་མ་ཉོན་མོངས་ཅན་མ་ཡིན་པར་འདོད་པའི་ཕྱིར་རོ། །དེས་ན་སྤྱོད་འཇུག་གི་གཞུང་གི་དགོངས་པ་ནི་རྒྱུད་བླ་ལས་གསུངས་པ་ལྟར་ཉན་
རང་དགྲ་བཅོམ་གྱིས་ལས་དང་ཉོན་མོངས་པའི་དབང་གིས་བྱུང་བའི་སྐྱེ་རྒ་ན་འཆི་སྤངས་ཀྱང་ཐེག་ཆེན་གྱི་མདོ་ལས་བཤད་པའི་མཚན་མེད་མཐའ་དག་མ་རྟོགས་པས་མ་རིག་བག་ཆགས་ཀྱི་ས་དང་། ཟག་མེད་ཀྱི་ལས་ལས་བྱུང་བའི་སྐྱེ་རྒ་ན་
འཆི་མ་སྤངས་ཤིང་།  མཐར་ཐུག་གི་མྱང་འདས་ཀྱང་མ་ཐོབ་ཅེས་པའི་དོན་ཡིན་ཏེ།  ཉན་ཐོས་ཀྱི་སྡེ་སྣོད་ཉིད་ལས།  མཐར་ཐུག་གི་ཐེག་པ་གསུམ་ཀ་ཐོབ་པ་ཡིན་གྱི།  ཐེག་པ་ཆེན་པོ་ནི་བཀའ་མ་ཡིན་པར་འདོད་པ་བཀག་ནས་ཐེག་ཆེན་བཀར་
བསྒྲུབ་པའི་སྐབས་ཡིན་པའི་ཕྱིར་རོ། །ཀྱཻ་སྐལ་ལྡན་དག་ལེགས་བཤད་དང་ཉེས་བཤད་ཀྱི་བླང་དོར་ཤེས་པར་གྱིས་ཤིག །ཁོ་བོ་ལ་གང་ཟག་རིས་སུ་བཅད་པའི་ཕྱོགས་ལྷུང་ཡོད་པ་མ་ཡིན་གྱི་ཐར་པ་འདོད་ཀྱང་སྐལ་བ་དམན་པ་དག་ལ་སྙིང་བརྩེ་

བས་བཤད་པ་ཡིན་ནོ། །རྩོད་པ་སྤོང་བའི་སྐབས་སུ་དེས་༡༡ན་ཐེག་ཆེན་པས་ནི་རྩ་ཤེར་ལས་གསུངས་པ་བཞིན་དུ་གཞི་གཅིག་བདེན་མེད་དུ་སྒྲུབ་པ་ལ་ཡང་སྒྲུབ་བྱེད་ཀྱི་རིགས་པ་མི་འདྲ་བ་མཐའ་ཡས་པས་བསྒྲུབ་པས་དེ་ཁོ་ན་ཉིད་ལ་བློ་ཤིན་ཏུ་རྒྱས་པར་
འགྱུར་ལ།  ཐེག་དམན་ལ་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་ན་སྔ་མ་ལྟར་མི་བྱེད་པས་དེ་ཁོ་ན་ཉིད་ལ་བློ་རྒྱས་པ་མེད་པས་རྒྱས་བསྡུས་དང་།  བདག་མེད་བསྒོམས་པ་རྫོགས་མ་རྫོགས་སུ་གསུངས་སོ།  ཞེས་
བྲིས་པ་ནི་རང་ཉིད་ཐེག་པ་ཆེ་ཆུང་ལྟ་བ་ལ་ཁྱད་པར་མེད་པར་ཁས་བླངས་པའི་གྲུབ་མཐའ་དང་ཐུག་ནས་མཁས་པའི་གཞུང་རྣམ་པ་གཞན་དུ་བཤད་པ་སྟེ།  དེ་ལྟར་ན་ཐེག་པ་ཆེ་ཆུང་དབང་པོ་རྣོ་རྟུལ་གོ་ལོག་པར་འགྱུར་ཏེ་བསྒྲུབ་བྱ་དེ་ཁོ་ན་ཉིད་
གཅིག་ཉིད་ཐེག་པ་ཆེན་པོས་སྒྲུབ་བྱེད་ཀྱི་རིགས་པ་མི་འདྲ་བ་དུ་མས་རྟོགས་དགོས།  ཐེག་དམན་གྱིས་རིགས་པ་མདོར་བསྡུས་པ་གཅིག་གིས་རྟོགས་ནུས་པའི་ཕྱིར།  གལ་ཏེ་དེ་ཁོ་ན་ཉིད་ལ་བློ་རྒྱས་མ་རྒྱས་ཀྱི་ཁྱད་པར་ཡོད་པར་སྨྲས་སོ་སྙམ་
ན།  དེ་ཡང་མ་བརྟགས་པ་སྟེ།  རྟོགས་བྱའི་དེ་ཁོ་ན་ཉིད་ལ་རྒྱ་ཆེ་ཆུང་དང་།  ཚང་མ་ཚང་དང་།  རྒྱས་བསྡུས་ཀྱི་དབྱེ་བ་མེད་པར་ཁས་བླངས་པའི་ཕྱིར་རོ། །གལ་ཏེ་སྒྲིབ་པ་སྤོང་བའི་ནུས་པ་ཆེ་ཆུང་གི་ཁྱད་པར་ཡོད་པས་སྐྱོན་དེ་མེད་ཅེ་ན། 
དེ་ཡང་ཁྱོད་ཀྱི་ལུགས་ལ་འགལ་ཏེ།  སྤང་བྱ་བདེན་འཛིན་གཅིག་ཉིད་དེ་ཁོ་ན་ཉིད་ལ་བློ་རྒྱས་པས་བསྐལ་པ་གྲངས་མེད་གཉིས་ཀྱི་བར་དུ་སྤོང་མི་ནུས་ཅིང་།  ཅིག་ཤོས་ཀྱིས་ཚེ་གསུམ་ལ་སྤོང་ནུས་པའི་ཕྱིར་རོ། །བསྒྲུབ་བྱ་གཅིག་ཉིད་གང་ཟག་

གཅིག་གིས་རིགས་པ་མི་འདྲ་བ་དུ་མའི་སྒོ་ནས་རྟོགས་ཞེས་པ་ཡང་རིགས་ལམ་གྱི་རྣམ་གཞག་དང་འགལ་ཏེ།  བསྒྲུབ་བྱ་གཅིག་ཉིད་རིགས་པ་སྔ་མས་རྟོགས་ཟིན་ནས་གང་ཟག་དེའི་ངོར་རིགས་པ་ཕྱི་མ་ཐམས་ཅད་གྲུབ་ཟིན་
བསྒྲུབ་པའི་གཏན་ཚིགས་ཡིན་པའི་ཕྱིར་རོ། །འོ་ན་དབུ་ཚད་ཀྱི་གཞུང་རྣམས་ལས་བསྒྲུབ་བྱ་གཅིག་ལ་རིགས་པ་མི་འདྲ་བ་དུ་མ་གསུངས་པ་ཅི་ལྟར་སྙམ་ན།  དེ་ནི་རྒོལ་བ་སོ་སོའི་འདོད་དབང་དུ་བྱས་པ་སྟེ་གཟུར་གནས་རྣམ་དཔྱོད་དང་ལྡན་པ་
དག་ལེགས་པར་དཔྱོད་ཅིག །འགྲེལ་༡༢་པར་མ་བཤད་པའི་རྩོད་པ་སྤོང་བའི་སྐབས་སུ།  མངོན་རྟོགས་རྒྱན་ལས།  གཟུང་དོན་རྟོག་པ་སྤོང་ཕྱིར་དང་། །ཅེས་སོགས་ཀྱི་དོན་འཆད་པ་ན་དེ་ལ་གཟུང་བ་ཕྱི་རོལ་ལ་ཞེན་པ་སྤོང་བའི་དོན་ནི་ཕྱི་རོལ་
གྱི་དོན་ཚད་མས་གྲུབ་ཀྱང་།  ཕྱི་རོལ་བདེན་གྲུབ་རིགས་པས་ཁེགས་པ་དབུ་མ་པ་ལྟར་གཏན་ལ་ཕབ་པའི་དོན་བསྒོམས་ནས་བདེན་ཞེན་སྤོང་བ་དང་།  ཡང་ན་སེམས་ཙམ་པ་ལྟར་ཕྱི་རོལ་གྱི་དོན་རིགས་པས་བཀག་པའི་དོན་བསྒོམས་པ་ལ་
བརྟེན་ནས་ཕྱི་རོལ་ཡོད་པར་འཛིན་པ་སྤོང་བ་གང་རུང་ཅིག་ལས་མི་འདའོ། །དེ་ལ་དང་པོ་ལྟར་ན་ནི་མི་རིགས་ཏེ་ཞེས་བཀག་ནས་གཉིས་པ་ལྟར་འདོད་པ་ནི་སློབ་དཔོན་སེང་གེ་བཟང་པོ་ལ་སོགས་པའི་འགྲེལ་པའི་ལུགས་ཡིན་པས་དེའི་ལྟར་ན་ཕྱི་
རོལ་མེད་པར་ཚད་མས་གྲུབ་པ་ཡིན་ནོ་ཞེས་དང་། མངོན་རྟོགས་རྒྱན་ནས་བཤད་པའི་བདག་མེད་ཀྱི་ལྟ་བ་ནི་མདོ་རྒྱན་དང་།  འབྱེད་རྣམ་གཉིས་ལྟར་སེམས་ཙམ་ལ་བཤད་དུ་མི་རུང་ངོ་ཞེས་དང་།  སེངྒེ་བཟང་པོ་ལ་སོགས་པའི་འགྲེལ་བྱེད་

ཀྱི་ལུགས་དེ་ནི་སེམས་ཙམ་པའི་ལུགས་སུ་སྨྲའོ། །ཞེས་བྲིས་སོ། །རྣ་བ་བླགས་ཏེ་ཉོན་ཅིག །གཟུང་དོན་རྟོག་པ་སྤོང་ཕྱིར་དང་ཞེས་སོགས་ཀྱི་གཞུང་གི་དོན་ཁྱེད་རང་གིས་བཤད་པ་ལྟར་གྱི་ཕྱི་མ་དེ་ཡིན་པར་ཐལ།  སྔ་ཕྱི་གང་རུང་ཅིག་ལས་མི་འདའ་བ་གང་ཞིག །སྔ་མ་རིགས་
པས་ཁེགས་པའི་ཕྱིར།  རྟགས་གཉིས་ཀ་དངོས་འགལ་འདོད་ན།  དེའི་དོན་སེམས་ཙམ་པའི་ལུགས་སུ་ཡིན་པར་ཐལ།  སེངྒེ་བཟང་པོ་ལ་སོགས་པའི་འགྲེལ་པའི་ལུགས་ཡིན་པའི་ཕྱིར།  གསུམ་ཆར་ཁས་བླངས།  གཞན་ཡང་སྐབས་
དེར་དེ་ལྟར་བྱས་ན་རང་རྒྱལ་ལ་དེ་ཁོ་ན་ཉིད་ཀྱི་དོན་རྟོགས་པ་ཅིག་ཀྱང་ཡོད་པས་རང་རྒྱལ་ལ་ཤེས་པ་བདེན་འཛིན་སྤོང་མི་ནུས་པས་མ་ཁྱབ་བོ། །ཉན་ཐོས་ལ་ཡང་དེ་ཁོ་ན་ཉིད་རྟོགས་པ་དང་།  མ་རྟོགས་པ་གཉིས་སུ་དབྱེ་དགོས་པའི་ཕྱིར།  མངོན་
རྟོགས་རྒྱན་དུ་ཡང་ཐེག་དམན་ལ་ཚུལ་གཉིས་གསུངས་པས་ཞེས་སོགས་རང་གི་གྲུབ་མཐའ་མངོན་རྟོགས་རྒྱན་དང་འགལ་བའི་ཚེ་འགལ་སྤོང་སྨྲ་བ་ལ་འོ་བརྒྱལ་པོ་རང་བྱུང་འདུག་གོ།  སྤྲོས་པས་ཆོག་གོ།   །།ད་ནི་གཉིས་པ་ཕར་ཕྱིན་ལྷག་པའི་ཡོན་ཏན་
བརྗོད་པ་ལ་བཞི་སྟེ།  སྦྱིན་པའི་ཕར་ཕྱིན་གཙོ་བོར་བསྟན། །སྦྱིན་པ་གཞན་གྱི་བསྔགས་པ་བརྗོད། །བྱང་ཆུབ་སེམས་དཔའི་སྦྱིན་པ་བསྔགས། །ཕ་རོལ་ཕྱིན་པའི་རྣམ་དབྱེ་བསྟན་པའོ། །དང་པོ་ནི།  དེ་ཚེ་ཞེས་སོགས་ཏེ།  ས་བཅུའི་མཉམ་བཞག་
རྣམས་ལ་ཤེར་ཕྱིན་གཙོ་བོར་གྱུར་པའི་ཕར་ཕྱིན་གཞན་རྣམས་ལྡན་པར་ཁྱད་པར་མེད་ཀྱང་རྗེས་ཐོབ་ཏུ་ཕར་ཕྱིན་བཅུ་ལ་གཙོ་བོར་སྤྱོད་པའི་ཁྱད་པར་བཅུ་ཡོད་པ་ལས་འདིར་སྦྱིན་པའི་ཕར་ཕྱིན་ལ་ལྷག་པར་སྤྱོད་ཅེས་པའོ། །ལྷག་པར་སྤྱོད་ཚུལ་ཕྱི་ནང་གི་

དངོས་པོ་གཏོང་བའི་ཁྱད་པར་གྱིས་བྱང་སེམས་དེའི་ཡོན་ཏན་སྣང་དུ་མི་རུང་བ་རྟོགས་པ་ལ་སོགས་པ་ཡང་དཔོག་པར་བྱེད་དེ།  དུ་བ་ལ་སོགས་པ་ལས་མེ་ལ་སོགས་པ་དག་བཞིན་ནོ་ཞེས་བཤད་དོ། །གཏན་ཚིགས་འདི་དག་དང་།  
མདོ་སྡེ་ས་བཅུ་པར།  དུ་བ་ལས་ནི་མེར་ཤེས་དང་། །ཞེས་སོགས་དང་།  དེའི་དོན་གཞུང་འདིར།  སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ཞེས་སོགས་དང་།  ཤེར་ཕྱིན་གྱི་མདོ་དང་།  བསྟན་བཅོས་ལས་གསུངས་པའི་ཕྱིར་མི་
ལྡོག་གི་གཏན་ཚིགས་སོགས་ཀུན་རྫོབ་ཀྱི་རྣམ་བཞག་བསྒྲུབ་པའི་གཏན་ཚིགས་ཐམས་ཅད་ཐལ་འགྱུར་བའི་ལུགས་ལའང་རང་རྒྱུད་ཀྱི་གཏན་ཚིགས་སུ་བཞེད་དེ།  ཚུལ་གསུམ་རྒོལ་ཕྱིར་རྒོལ་གཉིས་ཀྱིས་མཐུན་སྣང་དུ་གྲུབ་པའི་རྟགས་ལས་
བསྒྲུབ་བྱ་བསྒྲུབ་པའི་ཕྱིར་རོ། །གཉིས་པ་ལ་གཉིས་ཏེ།  སྡུག་བསྔལ་ཕྱིར་བཅོས་རྒྱུ་རུ་བསྟན། །གཏན་དུ་བདེ་བའི་རྒྱུར་ཡང་འགྱུར་བའོ། །དང་པོ་ནི།  སྐྱེ་བོ་ཞེས་སོགས་དང་།  གཉིས་པ་ནི།  འདི་ཡང་ཞེས་སོགས་ཏེ།  ཅི་ལྟར་བྱང་
ཆུབ་སེམས་དཔའ་རྣམས་ཀྱི་སྦྱིན་པ་སངས་རྒྱས་ཉིད་ཀྱི་རྒྱུ་དང་པོ་དང་།  མངོན་སུམ་མ་ཡིན་པའི་ཡོན་ཏན་ངེས་པའི་རྟགས་ཡིན་པ་དེ་བཞིན་དུ་སོ་སོ་སྐྱེ་བོའི་དང་།  ཉན་ཐོས་དང་རང་སངས་རྒྱས་རྣམས་ཀྱི་ཡང་སྡུག་བསྔལ་ཕྱིར་བཅོས་པ་དང་།
གཏན་དུ་བའི་བདེ་བ་ཐོབ་པའི་རྒྱུ་ཡིན་ནོ་ཞེས་བསྟན་ཏོ། །གསུམ་པ་ལ་བཞི་སྟེ།  འབྲས་བུ་མངོན་གྱུར་དགའ་བ་ཐོབ་པར་བསྟན། །དེས་ན་སྦྱིན་པའི་གཏམ་ཉིད་གཙོ་བོ་ཡིན། །དགའ་བའི་ཁྱད་པར་དཔེ་ལས་ལྷག་པར་བསྟན། །དགའ་བ་ཐོབ་པའི་

ཚུལ་ལ་རྩོད་པ་སྤོང་བའོ། །དང་པོ་ནི།  འགྲོ་ལ་སོགས་སོ། །གཉིས་པ་ནི།  གང་ཕྱིར་སོགས་སོ། །གསུམ་པ་ནི་ཇི་ལྟར་སོགས་སོ། །བཞི་པ་ནི་ལུས་བཅད་སོགས་ཏེ། ཡང་ཆགས་པ་མེད་པའི་གནས་སྐབས་མ་ཐོབ་པ་གང་ཞིག་ལ་ལུས་གནས་པ་དང་
འགལ་བའི་ཡུལ་ཡང་དག་པར་བབ་པས།  ལུས་ཀྱི་སྡུག་བསྔལ་གདོན་མི་ཟ་བར་འབྱུང་བ་དེའི་ཚེ་ཡང་སེམས་ཅན་གྱི་དོན་བྱ་བ་དག་ལ་ཆེས་ལྷག་པར་འཇུག་པའི་རྒྱུ་ཉིད་དུ་གནས་པ་ཡིན་ནོ་ཞེས་བཤད་དོ། །བཞི་པ་ཕ་རོལ་ཕྱིན་པའི་རྣམ་དབྱེ་བསྟན་པ་ནི། 
སྦྱིན་པ་ཞེས་སོགས་ཏེ།  འགྲེལ་པར།  དེ་ལ་ཕ་རོལ་ཞེས་བྱ་བ་ནི་གང་འཁོར་བའི་རྒྱ་མཚོའི་ཕ་འགྲམ་དང་ངོགས་ཏེ།  ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་སྤངས་པའི་རང་བཞིན་མངའ་བའི་སངས་རྒྱས་ཉིད་དོ། །ཕ་རོལ་ཏུ་སོན་པ་ནི་ཕ་
རོལ་ཏུ་ཕྱིན་པའོ།  ཞེས་བྱས༷་ཏེ༷།  ཚིག་ཕྱི་མ་ཡོད་ན་མི་མངོན་པར་མི་བྱའོ།  ཞེས་བྱ་བའི་མཚན་ཉིད་འདིས་ལས་ཀྱི་རྣམ་པར་དབྱེ་བ་མི་མངོན་པར་མ་བྱས་པས་གཟུགས་སུ་འགྱུར་བའམ།  པྲེ་ཥོ་ད་ར་ལ་སོགས་པ་ཡིན་པའི་ཕྱིར་མའི་མཐའ་ཅན་ཉིད་དུ་
བཞག་གོ།  ཤེས་རབ་བཟུང་ནས་བྱེ་བྲག་ཏུ་བཤད་པ་ཡིན་ཏེ།  སྦྱིན་པ་ལ་སོགས་པ་རྣམས་ནི་ཕ་རོལ་ཏུ་ཕྱིན་པ་དང་འདྲ་བས་ཕ་རོལ་ཏུ་ཕྱིན་པ་ཡིན་ནོ། །ཡོངས་སུ་བསྔོ་བའི་ཁྱད་པར་གྱིས་ཕ་རོལ་ཏུ་འགྲོ་བ་ལ་ངེས་པར་བཞག་ནས་ནི་སྦྱིན་པས་ཕ་རོལ་
ཏུ་ཕྱིན་པའི་མིང་རྙེད་པར་འགྱུར་རོ། །ཚུལ་ཁྲིམས་ལ་སོགས་པ་འཆད་པར་འགྱུར་བ་དག་ཀྱང་དེ་བཞིན་དུ་རིག་པར་བྱའོ།  ཞེས་གསུངས་པ་འདིའི་དོན་ལ་གསུམ་སྟེ།  ཕ་རོལ་ཏུ་ཕྱིན་པའི་སྒྲ་བཤད་པ།  དེ་དངོས་མིང་དུ་འཇུག་པའི་གཞི། 

བཏགས་མིང་དུ་འཇུག་པའི་གཞི་དང་གསུམ་ལས།  དང་པོ་ནི།  ཕ་རོལ་ནི་སངས་རྒྱས་ཀྱི་ས་དང་།  ཕྱིན་པ་ནི་ཕྱིན་ཟིན་པ་སྟེ།  སོ་སོར་ཚིག་ཏུ་སྒྲུབ་པའི་གཞིའོ། །ཕ་རོལ་གྱི་སྐད་དོད་པ་ར་ལ་རྣམ་དབྱེ་གཉིས་པའི་གཅིག་ཚིག་
ཨམ་བྱིན་ཏེ།  ཨ་ཡིག་བརྗོད་པའི་དོན་ཡིན་པས་ཕྱིས་ནས་མ་སྲོག་མེད་ཡར་སྦྱར་ཏེ།  པ་ར་མ་ནི་ཕ་རོལ་དུ་ཞེས་དང་།  ཕ་རོལ་དེར་ཞེས་བྱ་བའི་ལས་སུ་སོང་བའོ། །སྤྱིར་རྣམ་དབྱེ་བྱིན་ནས་ཚིག་ཏུ་གྲུབ་ཟིན་པའི་རྗེས་སུ་རྣམ་དབྱེ་མི་མངོན་པར་
བྱ་བ་ཡིན་པ་ལས་སྒྲའི་བསྟན་བཅོས་ལས།  ཚིག་ཕྱི་མ་ཡོད་ན་མི་མངོན་པར་མི་བྱའོ་ཞེས་པ་འདིས་ཕྱིན་པའི་སྐད་དོད།  ཚིག་ཕྱི་མ་ཨི་ཏ་ཡོད་པས་མ་ཡིག་མི་མངོན་པར་མ་བྱས་པར་གཟུགས་སུ་གྱུར་པའམ།  པྲེ་ཥོ་ད་རའི་བསྡུ་བ་སྟེ།  གཟུགས་
མཛེས་པའི་ཆེད་དུ་ཡང་མའི་མཐའ་ཅན་ཉིད་དུ་བཞག་གོ།  དེ་རྣམས་མ་སྲོག་མེད་དང་ཨི་ཏ་མཚམས་སྦྱར་བས་པ་ར་མི་ཏ་ནི་སངས་རྒྱས་ཀྱི་སར་ཕྱིན་ཟིན་པའོ། །གཉིས་པ་ནི་ཤེས་རབ་བཟུང་ནས་བྱེ་བྲག་ཏུ་བཤད་པ་ཡིན་ཏེ་ཞེས་ཏེ།  ཤེས་རབ་གཞིར་
བཟུང་ནས་དེ་ལ་ཕ་རོལ་ཏུ་ཕྱིན་པ་བྱེ་བྲག་ཏུ་བཤད་པས་ཤེས་རབ་ཀྱི་ཕ་རོལ་དུ་ཕྱིན་པ་ཞེས་པར་འགྱུར་ཏེ་ཕར་ཕྱིན་དྲུག་གམ་བཅུའི་ཟླས་ཕྱེ་བའི་ཤེར་ཕྱིན་མ་ཡིན་གྱི་ཤེར་ཕྱིན་གྱི་མདོའི་བརྗོད་བྱའི་གཙོ་བོར་གྱུར་པའི་ཤེར་ཕྱིན་ཏེ།  ཕྱོགས་གླང་གིས།  ཤེས་
རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་གཤེགས། །ཞེས་གསུངས་པ་དང་དོན་གཅིག་གོ།  གསུམ་པ་ནི།  ས་དང་པོར་ལྷག་པར་ཐོབ་པའི་སྦྱིན་པའི་ཕར་ཕྱིན་སོགས་ནི་ཕ་རོལ་ཏུ་ཕྱིན་པ་དང་འདྲ་བས་ཕ་རོལ་ཏུ་ཕྱིན་པའི་མིང་གིས་བཏགས་

པ་ཡིན།  ཅི་ལྟར་འདྲ་ན་ཡོངས་སུ་བསྔོ་བའི་ཁྱད་པར་གྱིས་ཕ་རོལ་ཏུ་འགྲོ་བར་འགྱུར་བ་ཡིན་པའི་ཕྱིར་རོ། །མཚན་ཉིད་པ་མ་ཡིན་ཏེ།  སངས་རྒྱས་ཀྱི་སར་ཕྱིན་པ་མ་ཡིན་པའི་ཕྱིར་ཏེ།  ཕྱོགས་གླང༷་གིས།  བསྒྲུབ་བྱ་དེ་དོན་སྦྱོར་བ་ཡིས། །གཞུང་དང་
ལམ་ལ་དེ་སྒྲ་ཡིན། །ཞེས་དང་།  དེའི་དོན་སེདྒེ་བཟང་པོས་མཐོང་སྒོམ་གྱི་ལམ་ཤེར་ཕྱིན་བཏགས་པ་བར་བཤད་པ་དང་དོན་གཅིག་གོ།  ཁ་༡༢ཅིག་དོན་འདི་མ་རྟོགས་པར་ཕ་རོལ་གྱི་སྐད་དོད་པ་ར་དང་།  ཕྱིན་པའི་སྐད་དོད་ཨི་ཏ་ཞེས་པ་ཡིན་ལ་དེ་ཉིད་སོར་
བཞག་ན་ཕྱིན་ཟིན་པ་སྟེ་སངས་རྒྱས་ཀྱི་ས་ཁོ་ན་ལ་འཇུག་གོ།  པ་ར་ལ་རྣམ་དབྱེ་གཉིས་པའི་གཅིག་ཚིག་ཨམ་བྱིན་ཨི་ཏ་ལ་རྣམ་དབྱེ་དང་པོའི་ཚིག་སུ་བྱིན་ཏེ།  སྒྲའི་བསྟན་བཅོས་ལས་ཚིག་ཕྱི་མ་ཡོད་ན་མི་མངོན་པར་མི་བྱའོ།  ཞེས་བྱ་བ་འདིས་ལས་
ཀྱི་རྣམ་དབྱེ་ཨམ་གྱི་མ་མི་མངོན་པར་མ་བྱས་པས་པ་ར་མི་ཏ་ཞེས་པར་འགྱུར་ལ།  དེས་ན་ལས་ཀྱི་རྣམ་དབྱེ་འདིས་ཕ་རོལ་ཏུ་ཕྱིན་པར་འགྱུར་ཞེས་བྱ་བར་སོང་བས་དེ་ལ་ཡང་ཕ་རོལ་ཏུ་ཕྱིན་པར་བཞག་པའོ། །འོ་ན་ཕ་རོལ་ཏུ་ཕྱིན་པར་འགྱུར་བ་ཐམས་ཅད་
ཕ་རོལ་ཏུ་ཕྱིན་པར་གཞག་གམ་སྙམ་ན།  འཁོར་གསུམ་མི་དམིགས་པའི་ཤེས་རབ་བཟུང་ནས་དེས་ཟིན་པ་ཐམས་ཅད་ཕ་རོལ་ཏུ་ཕྱིན་པར་བྱེ་བྲག་ཏུ་བཤད་པ་ཡིན་ཏེ།  དེས་མ་ཟིན་པའི་སྦྱིན་པ་སོགས་ནི་ཕ་རོལ་ཏུ་ཕྱིན་པ་དང་འདྲ་བས་ཕ་རོལ་ཏུ་ཕྱིན་
པ་ཞེས་བརྗོད་དོ།  ཞེས་སྨྲ་བ་ནི་ཤིན་ཏུ་མི་འཐད་དེ།  པ་ར་དང་ཨི་ཏ་སོར་བཞག་ཀྱང་རྣམ་དབྱེ་གཉིས་པའི་ཚིག་མ་བྱིན་ན་ཕ་རོལ་ཏུ་ཕྱིན་ཟིན་པར་མི་འགྲུབ་པའི་ཕྱིར་དང་།  རྣམ་དབྱེ་གཉིས་པའི་གཅིག་ཚིག་བྱིན་པས་ཕ་རོལ་ཏུ་ཕྱིན་པར་འགྱུར་ཞེས་

བྱ་བར་སོང་བའང་ལས་སུ་བྱ་བ་དང་མ་འོངས་པའི་ཚིག་ནོར་བ་ཡིན་པའི་ཕྱིར་དང་།  པྲེ་ཥོ་ད་ར་ཞེས་པའང་དོན་མ་རྟོགས་པར་ཡི་གེ་མ་དག་པ་བྲིས་འདུག་པའི་ཕྱིར་དང་།  ཤེས་རབ་བཟུང་ནས་ཞེས་པ་ས་དང་པོའི་སྦྱིན་པ་ལ་འཆད་ན་དེའི་འོག་ཏུ་སྦྱིན་པ་ལ་
སོགས་པ་ནི་ཕ་རོལ་ཏུ་ཕྱིན་པ་དང་འདྲ་བས་ཞེས་པའི་ཚིག་དང་འགལ་བའི་ཕྱིར་རོ། །དེས་ན་ས་དང་པོར་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པའི་སྦྱིན་པ་ལ་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་
ཕྱིན་པ་དང་།  དེས་མ་ཟིན་པའི་སྦྱིན་པ་ལ་འཇིག་རྟེན་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་འཇོག་སྟེ།  འགྲེལ་པར།  མི་དམིགས་པ་ནི་འཇིག་རྟེན་ལས་འདས་པའི་ཕྱིར་ལ།  དམིགས་པ་ནི་ཐ་སྙད་ཀྱི་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་
ཕྱིར་རོ། །དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་སོ་ཞེས་གསུངས་པས་སོ། །ས་གཉིས་པའི་ཚུལ་ཁྲིམས་སོགས་ལའང་དེ་བཞིན་དུ་སྦྱར་རོ། །ཁ་༡༣ཅིག །གཏོང་བའི་སེམས་པ་སྦྱིན་པ་འདིའང་སྦྱིན་པར་བྱ་བ་དང་།
ལེན་པ་པོ་དང་།  གཏོང་བ་པོར་བདེན་པར་དམིགས་པའི་ཤེས་རབ་ཅེས་དང་།  སྦྱིན་པའི་འཁོར་གསུམ་པོ་དག་ལ་ཆགས་པ་སྟེ་བདེན་ཞེན་སྐྱེས་པར་གྱུར་པས་བཅིངས་ན་ནི་སྦྱིན་པ་དེ་ལ་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་མདོ་ལས་བསྟན་ནོ་ཞེས་འཆད་པ་ནི་མི་
འཐད་དེ།  འདིའི་སྦྱིན་པ་གཉིས་ཀའང་ས་དང་པོའི་སྦྱིན་པའི་དབྱེ་བ་ཡིན་ལ།  དེར་བདེན་འཛིན་མི་སྲིད་པའི་ཕྱིར་རོ། །འདིའང་དབུ་མ་པའི་ལུགས་ཀྱི་སྤང་བྱ་ཐམས་ཅད་བདེན་འཛིན་ཁོ་ན་དང་།  ས་བདུན་པ་མན་ཆད་དུ་བདེན་འཛིན་ཡོད་

པར་ཁས་བླངས་པའི་གྲུབ་མཐའི་སྐྱོན་གྱི་དབང་གིས་ཤུགས་འབྱུང་དུ་སྨྲས་པར་སྣང་ངོ་། །གཞན་དག་འཇིག་རྟེན་པ་ཞེས་པའི་ཚིག་ལ་བརྟེན་ནས་སོ་སྐྱེའི་རྒྱུད་ལ་འཆད་པ་ནི་དག་པ་འཇིག་རྟེན་པ་གཟུང་བ་དང་འཛིན་པར་མངོན་པར་མ་ཞེན་པ་རྗེས་ཀྱི་
སེམས་ཀྱིས་བསྡུས་པའང་སོ་སྐྱེའི་རྒྱུད་ལ་འཆད་དགོས་པར་འགྱུར་རོ། །གསུམ་པ་དཔེའི་སྒོ་ནས་ཡོན་ཏན་བསྡུས་ཏེ་བསྟན་པ་ནི།  དེ་ལྟར་སོགས་ཏེ།  ས་དང་པོ་རབ་ཏུ་དགའ་བའི་ངེས་ཚིག་ཟླ་བའི་དཔེས་བཤད་པའོ། །སེམས་བསྐྱེད་
པ་དང་པོ་བཤད་ཟིན་ཏོ། །༈། །སེམས་བསྐྱེད་གཉིས་པ་ལ་གཉིས་ཏེ།  ཕར་ཕྱིན་ལྷག་པའི་ཡོན་ཏན་རྒྱས་པར་བཤད། །ངེས་ཚིག་སྒོ་ནས་ཡོན་ཏན་བསྡུས་ཏེ་བསྟན་པའོ། །དང་པོ་ལ་བཞི་སྟེ།  ཚུལ་ཁྲིམས་ཕར་ཕྱིན་ལྷག་པར་
བསྟན། །ཚུལ་ཁྲིམས་གཞན་གྱི་བསྔགས་པ་བརྗོད། །ཚུལ་ཁྲིམས་རྣམ་དག་དཔེ་ཡིས་བསྟན། །ཕ་རོལ་ཕྱིན་པའི་རྣམ་དབྱེ་བསྟན་པའོ། །དང་པོ་ལ་བཞི་སྟེ།  ཚུལ་ཁྲིམས་ཕུན་ཚོགས་ཐོབ་པ།  དགེ་བའི་ལས་བཅུ་སོག་པ།  བྱང་སེམས་
མཛེས་པར་བྱེད་པ། འཁོར་གསུམ་གཉིས་འཛིན་བྲལ་བའོ། །དང་པོ་ནི།  དེ་ཚུལ་ཞེས་སོགས་ཏེ།  འདི་ལ་ཚུལ་ཁྲིམས་ཀྱི་སྒྲ་དོན།  ངོ་བོ།  ཕུན་སུམ་ཚོགས་པའི་ཚད་དང་གསུམ་ལས།  དང་པོ་ནི།  འཆལ་ཚུལ་ཀུན་ནས་སློང་བའི་
ཉོན་མོངས་པ་དང་དུ་མི་ལེན་པའི་ཕྱིར་དང་།  བཅས་པ་དང་རང་བཞིན་གྱི་སྡིག་པའི་ལས་མི་འབྱུང་བའི་ཕྱིར་ན།  སྡིག་པའི་ལས་སེམས་ལ་གཅགས་པའི་མེ་ཞི་བས་བསིལ་བ་ཐོབ་པ་ཉིད་ཀྱི་

ཕྱིར་ཏེ།  ཤཱི་ལ་ཅེས་པའི་ཤཱི་ཏ་བསིལ་པ་དང་།  ལ་ཏི་ཐོབ་པ་ལ་འཇུག་པའི་དབང་དུ་བྱས་པའོ། །བདེ་བའི་རྒྱུ་ཡིན་པ་ཉིད་ཀྱིས་དམ་པ་དག་གིས་བསྟན་པར་བྱ་བ་ཉིད་ཡིན་པའི་ཕྱིར་ན་ཡང་ཚུལ་ཁྲིམས་ཏེ།  ཀུ་ཤ་དགེ་བ་
ལ་འཇུག་པའི་དབང་དུ་བྱས་པའོ། །གཉིས་པ་ནི་ལུས་ངག་གི་སྤོང་བ་བདུན་གྱི་མཚན་ཉིད་ཅན་ཏེ།  ཀུན་སློང་དང་བཅས་ན་ལས་ལམ་བཅུའོ། །ཁྱིམ་པའི་རྟེན་ཅན་ལ་སྤོང་བདུན་ཅི་ལྟར་སྙམ་ན་བྱེ་བྲག་ཏུ་སྨྲ་བས་སྤོང་བཞི་དང་།  སྤོང་བདུན་གྱི་ཁྱད་པར་
མནོས་པའི་ཚེ་ཅི་ཙམ་ནོས་པའི་གྲངས་ཀྱི་སྒོ་ནས་གཟུགས་ཅན་གྱི་དངོས་པོ་སོ་སོར་ཐོབ་པར་འདོད་པས།  དགེ་སློང་ལ་སྤོང་བདུན་དང་།  བསྙེན་པར་མ་རྫོགས་པ་ལ་སྤོང་བཞི་འཇོག་མོད་ཀྱི་འདིར་ལུས་ངག་གི་སྤང་བྱ་དངོས་སུ་སྤོང་བའི་སེམས་པ་
ཉིད་ལ་འཇོག་པས་དགེ་བསྙེན་གྱི་སྡོམ་པ་ལ་ཡང་སྔར་གྱི་མཚན་ཉིད་དེ་དག་ཚང་སྟེ།  མདོ་ལས།  དགེ་བསྙེན་སྟོན་པ་གཞན་ལ་མི་བསྟེན་པ།  ཆོས་དགེ་བ་བཅུ་སྤྱོད་པ་ཞེས་གསུངས་པ་ལྟར་རོ། །གསུམ་པ་ནི་རྨི་ལམ་གྱི་གནས་སྐབས་སུ་ཡང་ཚུལ་
ཁྲིམས་འཆལ་བའི་དྲི་མ་དག་གིས་མ་གོས་པའོ། །གཉིས་པ་ནི་ལུས་ངག་སོགས་ཏེ།  མདོ་སྡེ་ས་བཅུ་པ་ལས་སེམས་བསྐྱེད་གཉིས་པའི་སྐབས་སུ་མི་དགེ་བ་བཅུ་སྤོང་ཚུལ་རྒྱས་པར་གསུངས་སོ། །ས་དང་པོར་ཡང་དགེ་བའི་ལས་བཅུ་སོག་པ་མ་ཡིན་
ནམ་སྙམ་ན་ཚུལ་ཁྲིམས་ཀྱི་ཕར་ཕྱིན་ལྷག་པས་དེ་ལ་ཤིན་ཏུ་ལྷག་པར་སྤྱོད་པའི་དོན་ཏོ། །གསུམ་པ་ནི་སྟོན་ཀའི་སོགས་སོ། །བཞི་པ་ནི་གལ་ཏེ་སོགས་ཏེ་ཅི་སྐད་དུ་འཕགས་པ་དཀོན་མཆོག་བརྩེགས་པའི་མདོ་ལས།  འོད་སྲུང་འདི་ལ་དགེ་

སློང་ཁ་ཅིག་ཚུལ་ཁྲིམས་དང་ལྡན་པ་ཡིན་ཏེ།  སོ་སོ་ཐར་པའི་སྡོམ་པས་བསྡམས་ཤིང་གནས།  ཆོ་ག་དང་སྤྱོད་ཡུལ་ཕུན་སུམ་ཚོགས།  ཁ་ན་མ་ཐོ་བ་ཕྲ་རགས་རྣམས་ལ་ཡང་འཇིགས་པར་ལྟ།  ཡང་དག་པར་བླངས་ཏེ།  བསླབ་པའི་
གཞི་རྣམས་ལ་སློབ་ཅིང་།  ལུས་ངག་དང་ཡིད་ཀྱི་ལས་ཡོངས་སུ་དག་པ་དང་ལྡན་པར་གྱུར་པས་འཚོ་བ་ཡོངས་སུ་དག་ཀྱང་དེ་བདག་ཏུ་སྨྲ་བ་ཡིན་ཏེ།  འོད་སྲུང་དེ་ནི་ཚུལ་ཁྲིམས་འཆལ་བ་ཚུལ་ཁྲིམས་དང་ལྡན་པ་ལྟར་བཅོས་པ་དང་
པོ་ཞེས་བྱ་བ་ནས་འོད་སྲུང་གཞན་ཡང་འདི་ལ་དགེ་སློང་ཁ་ཅིག་སྦྱངས་པའི་ཡོན་ཏན་བཅུ་གཉིས་ཡང་དག་པར་བླངས་ཀྱང་དམིགས་པར་ལྟ་བ་ཡིན་ཏེ།  ངར་འཛིན་པ་དང་།  ང་ཡིར་འཛིན་པ་ལ་གནས་པ་དེ་ནི་འོད་སྲུང་ཚུལ་ཁྲིམས་འཆལ་པ་
ཚུལ་ཁྲིམས་དང་ལྡན་པ་ལྟར་བཅོས་པ་བཞི་པ་སྟེ་ཞེས་བྱ་བའི་བར་དུ་གསུངས་སོ། །གཉིས་པ་ལ་བཞི་སྟེ།  མི་མཐུན་ཕྱོགས་ཀྱི་ཉེས་དམིགས་བརྗོད། །གཉེན་པོ་ཚུལ་ཁྲིམས་བསྟེན་པ་གདམས། །ཡོན་ཏན་ཀུན་གྱི་རྟེན་དུ་བརྗོད། །མངོན་
མཐོ་ངེས་ལེགས་རྒྱུ་རུ་བསྟན་པའོ། །དང་པོ་ནི།  སྦྱིན་པས་ཞེས་སོགས་སོ། །གཉིས་པ་ནི་དེ་ཕྱིར་སོགས་སོ། །གསུམ་པ་ནི་ཡོན་ཏན་སོགས་སོ། །བཞི་པ་ནི་སོ་སོའི་སོགས་ཏེ།  མདོ་སྡེ་ས་བཅུ་པ་ལས།  མི་དགེ་བ་བཅུ་ལ་ཆེན་པོ་འབྲིང་ཆུང་
ངུ་གསུམ་གསུམ་དུ་ཕྱེ་ནས་དང་པོ་དམྱལ་བ།  གཉིས་པ་དུད་འགྲོ།  གསུམ་པ་གཤིན་རྗེའི་འཇིག་རྟེན་གྱི་རྒྱུ་རུ་གསུངས་ལ།  གལ་ཏེ་མིར་སྐྱེས་ན་ཡང་རྣམ་པར་སྨིན་པ་གཉིས་གཉིས་མངོན་པར་བསྒྲུབས་ཏེ།  སྲོག་གཅོད་ཀྱིས་ཚེ་ཐུང་བ་དང་

ནད་མང་བ་གཉིས།  མ་བྱིན་པར་ལེན་པས་ལོངས་སྤྱོད་ཆུང་བ་དང་།  ཐུན་མོང་བའི་ལོངས་སྤྱོད་དུ་འགྱུར་བ་གཉིས།  ལོག་གཡེམ་གྱིས་འཁོར་ལ་ཡིད་བརྟན་དུ་མི་རུང་བ་དང་།  དགྲ་ཟླ་དང་བཅས་པའི་ཆུང་མར་འགྱུར་བ་གཉིས། །
བརྫུན་དུ་སྨྲ་བས་སྐུར་པ་མང་བ་དང་། གཞན་གྱིས་བསླུས་པར་འགྱུར་བ་གཉིས།  ཕྲ་མས་འཁོར་མི་འདུམས་པ་དང་། །གཡོག་འཁོར་ངན་པར་འགྱུར་བ་གཉིས། །ཚིག་རྩུབ་པོས་ཡིད་དུ་མི་འོང་བ་ཐོས་པ་དང་། །འཐབ་མོའི་ཚིག་ཏུ་འགྱུར་བ་གཉིས། །
ཚིག་ཀྱལ་པས་བཟུང་བར་འོས་པའི་ཚིག་མ་ཡིན་པ་དང་།  མ་ངེས་པའི་སྤོབས་པར་འགྱུར་བ་གཉིས།  བརྣབ་སེམས་ཀྱིས་ཆོག་མི་ཤེས་པ་དང་།  འདོད་པ་ཆེ་བར་འགྱུར་བ་གཉིས།  གནོད་སེམས་ཀྱིས་ཕན་པ་མི་ཚོལ་བ་དང་།  གཞན་གྱིས་གནོད་པ་
བྱ་བར་འགྱུར་བ་གཉིས།  ལོག་པར་ལྟ་བས་ལྟ་བ་ངན་པར་ལྟུང་བ་དང་།  གཡོ་སྒྱུ་ཅན་དུ་འགྱུར་བ་གཉིས་བསྐྱེད་པར་གསུངས་ལ་འདི་དག་ནི་རྒྱུ་མཐུན་གྱི་འབྲས་བུ་ལ་རྣམ་སྨིན་གྱི་མིང་གིས་བཏགས་པའམ་ཡང་ན་མངོན་པ་ལས་འཕངས་པའི་འབྲས་བུ་ཉིད་ལ་
རྣམ་སྨིན་དུ་བཤད་ཀྱང་དབུ་མའི་སྐབས་འདིར་འདི་དག་རྣམ་སྨིན་དུ་ཁས་ལེན་པ་འགལ་བ་མེད་པ་འདྲ་སྟེ།  ས་བརྒྱད་པ་ཡན་ཆད་ཀྱི་ཡོན་ཏན་ལ་རྣམ་སྨིན་གྱི་ཡོན་ཏན་དང་འབྲས་བུ་ཆོས་སྐུ་ལ་སྦྱོར་བཞི་བསྒོམས་པའི་རྣམ་སྨིན་དུ་འཇོག་པ་བཞིན་
ནོ། །དགེ་བ་བཅུ་ཡང་དག་པར་བླངས་པའི་རྒྱུས་མི་ནས་སྲིད་པའི་རྩེ་མོའི་བར་དུ་སྐྱེ་བར་འགྱུར་ལ།  ཉན་ཐོས་ཀྱི་བྱང་ཆུབ་ཡིད་བྱེད་དང་།  སྒྲའི་རྗེས་སུ་འབྲང་བའི་ཤེས་རབ་ཀྱིས་སྦྱངས་ན་ཉན་ཐོས་ཀྱི་ཐེག་པ་འགྲུབ།  རང་རྒྱལ་གྱི་བྱང་ཆུབ་ཡིད་བྱེད་དང་།

  རྐྱེན་ཉིད་འདི་པ་ཟབ་མོ་ཁོང་དུ་ཆུད་པས་ཡོངས་སུ་སྦྱངས་ན་རང་སངས་རྒྱས་ཀྱི་ཐེག་པ་འགྲུབ།  ཐེག་པ་ཆེན་པོའི་ལྟ་སྤྱོད་རྒྱ་ཆེ་བས་ཡོངས་སུ་སྦྱངས་ན་བྱང་ཆུབ་སེམས་དཔའི་ས་དང་།  ཕར་ཕྱིན་ཡོངས་སུ་དག་པའི་སྤྱོད་པ་རྒྱ་ཆེན་པོ་འགྲུབ་པར་གསུངས་སོ། །
གསུམ་པ་ནི་ཇི་ལྟར་སོགས་ཏེ།  ས་གཉིས་པའི་བྱང་སེམས་ཀྱི་སེམས་རྒྱུད་ཚུལ་འཆལ་དང་ལྷན་ཅིག་ཏུ་མི་གནས་པའི་དཔེའོ།  ཁ༡༤་ཅིག །བཞི་བརྒྱ་པའི་འགྲེལ་པ་ལས།  བཀྲ་ཤིས་མ་གང་དུ་ཞུགས་པའི་ཁྱིམ་དུ་རྣ་ནག་མ་ཡང་གདོན་མི་ཟ་
བར་ཡོད་དོ་ཞེས་གསུངས་པ་དང་།  འདིར་བཤད་པ་གཉིས་མི་འགལ་ཏེ།  དེར་ནི་མིང་དེ་དང་ལྡན་པའི་གང་ཟག་གཉིས་ལ་དགོངས་ལ་འདིར་ནི་རྣ་ནག་མ་ཞེས་པ་བཀྲ་མི་ཤིས་པའི་མིང་ཡིན་པའི་ཕྱིར་རོ་ཞེས་ཟེར་བ་མི་འཐད་དེ།  བཞི་བརྒྱ་པའི་འགྲེལ་པའི་
དོན།  ཟག་བཅས་ཐམས་ཅད་སྡུག་བསྔལ་ཞེས་པའི་ཚུལ་གྱིས་ཟག་བཅས་ཀྱི་ཕུན་ཚོགས་གང་དུ་ཡོད་པ་དེར་སྡུག་བསྔལ་ཡོད་ཞེས་པའི་དོན་ཡིན་ལ།  འདིར་ནི་འཇིག་རྟེན་ན་གྲགས་པའི་བཀྲ་ཤིས་པ་དང་།  བཀྲ་མི་ཤིས་པ་གཉིས་ལྷན་ཅིག་ཏུ་མི་གནས་
པའི་དོན་ཡིན་པས་རྣ་ནག་མ་བཀྲ་མི་ཤིས་པའི་མིང་གི་རྣམ་གྲངས་ཡིན་པར་འགྲེལ་པ་གཉིས་ཀ་མཐུན་པའི་ཕྱིར་རོ། །གཞན་དུ་གང་ཟག་གཉིས་ལ་འཆད་ན་གཅིག་གང་དུ་ཡོད་པར་ཅིག་ཤོས་ངེས་པར་ཡོད་པར་མི་རུང་ངོ་། །བཞི་པ་ནི་གང་གི་སོགས་
སོ། །གཉིས་པ་ནི་རྒྱལ་སྲས་སོགས་ཏེ།  ས་གཉིས་པ་ཟླ་བའི་འོད་ཀྱི་དཔེས་བསྟན་པའོ། །སེམས་བསྐྱེད་པ་གཉིས་པ་བཤད་ཟིན་ཏོ།།    །།སེམས་བསྐྱེད་གསུམ་པ་ལ་ལྔ་སྟེ།  ངེས་ཚིག་སྒོ་ནས་ས་ཡི་ངོ་བོ་བསྟན། །ཕར་ཕྱིན་ལྷག་

པའི་ཡོན་ཏན་རྒྱས་པར་བཤད། །ས་དེར་ཡོན་ཏན་གཞན་ཡང་ཐོབ་པའི་ཚུལ། །སྦྱིན་སོགས་གསུམ་གྱི་ཐུན་མོང་ཆོས་གསུམ་བཤད། །ས་ཡི་ཡོན་ཏན་བརྗོད་དེ་མཇུག་སྡུད་བསྟན་པའོ། །དང་པོ་ནི་ཤེས་བྱའི་སོགས་ཏེ། 
ཟངས་འདྲའི་སྣང་བ་ནི་ཉི་མ་ཤར་ཁའི་དམར་སེར་ལྟ་བུ་སྟེ་ཉམས་ཀྱི་སྣང་བའོ། །གཉིས་པ་ལ་ལྔ་སྟེ།  བཟོད་པའི་ཕར་ཕྱིན་ལྷག་པར་བསྟན། །མི་བཟོད་པ་ཡི་ཉེས་དམིགས་བརྗོད། །བཟོད་པའི་ཡོན་ཏན་རབ་ཏུ་བསྟན། །དེས་ན་བཟོད་པ་བསྟེན་པར་
གདམས། །ཕ་རོལ་ཕྱིན་པའི་རྣམ་དབྱེ་བཤད་པའོ། །དང་པོ་ལ་གཉིས་ཏེ། སྙིང་རྗེའི་སྒོ་ནས་བཟོད་པ་ལྷག །ལྟ་བའི་སྒོ་ནས་བཟོད་པ་ལྷག་པའོ། །དང་པོ་ནི་གལ་ཏེ་སོགས་ཏེ།  མདོ་སྡེ་རྒྱན་ལས།  བརྩེར་ལྡན་གང་ཚེ་གནོད་པ་བྱེད་པ་དང་། །
གཞན་ལ་ཕན་པའི་སྡུག་བསྔལ་ལ་རྟག་ཏུ། །ཕན་པའི་འདུ་ཤེས་དཀའ་བ་རྙེད་གྱུར་པ། །དེ་ཡིས་གང་ལ་ཅི་ཞིག་བཟོད་པར་བྱ། །ཞེས་གསུངས་པ་དང་མཐུན་ནོ། །གཉིས་པ་ནི།  བདག་མེད་སོགས་ཏེ།  བྱམས་པའི་སྨོན་ལམ་ལས།  ས་
འམ་ཡང་ན་ཆུ་འམ་མེ། །རླུང་གི་ཁམས་ལྟར་མི་གནས་ཤིང་། །བཟོད་པའམ་ཁྲོ་བ་མ་མཆིས་པ། །བཟོད་པའི་ཕ་རོལ་ཕྱིན་རྫོགས་ཤོག་ཅེས་གསུངས་པ་དང་དོན་གཅིག་སྟེ།  གནོད་བྱ་གནོད་བྱེད་མ་མཐོང་བས།  བཟོད་བྱ་བཟོད་བྱེད་མ་མཐོང་ལ། 
དེས་ན་བཟོད་པ་མ་བསྒོམས་ཀྱང་བཟོད་པར་འགྱུར་བའོ། །གཉིས་པ་ལ་གསུམ་སྟེ།  རྣམ་སྨིན་ཡིད་མི་འོང་བ་འཕེན། །སྔོན་བསགས་བསོད་ནམས་འཛད་པར་བྱེད། །མཐོང་དང་མ་མཐོང་ཉེས་དམིགས་བརྗོད་པའོ། །དང་པོ་ནི།  གནོད་པ་སོགས་སོ། །

གཉིས་པ་ནི་གང་ཕྱིར་སོགས་ཏེ།  འདིར་བསྐལ་པ་བརྒྱར་བསགས་པའི་དགེ་བ་འཇོམས་པར་གསུངས་པ་དང་།  སྤྱོད་འཇུག་ལས།  བསྐལ་པ་སྟོང་དུ་བསགས་པའི་དགེ་བ་འཇོམས་པར་གསུངས་པ་ནི་འཇམ་དཔལ་རྣམ་པར་རོལ་པའི་མདོ་ལས།  འཇམ་
དཔལ་ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་ཉེ་བར་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ་ཞེས་དང་།  དཀོན་བརྩེགས་ལས།  ཁོང་ཁྲོ་བ་གང་ཞེ་ན།  བསྐལ་པ་སྟོང་དུ་བསགས་པའི་དགེ་བའི་རྩ་བ་བསྲེག་པའི་
ངང་ཚུལ་ཅན་ནོ།  ཞེས་གསུངས་པའི་མདོ་ཐ་དད་ཀྱི་དགོངས་པའོ། །དེའི་དགོངས་པ་ཡང་འདིར་རྟེན་དང་ཡུལ་གཉིས་ཀ་བྱང་སེམས་སུ་གསུངས་པས་བྱང་སེམས་སྟོབས་ཆེ་བས་ཆུང་བ་ལ་ཁོང་ཁྲོ་བའི་དབང་དུ་བྱས་པར་གསལ་ཏེ།  རྟེན་གྱི་སྐབས་སུ་བྱང་
ཆུབ་སེམས་དཔའ་བདག་ཉིད་ཆེན་པོ་དེས་ཞེས་དང་།  ཡུལ་གྱི་སྐབས་སུ་བྱང་ཆུབ་ཏུ་སེམས་བསྐྱེད་པ་རྣམས་ལ་ཞེས་གསུངས་པའི་ཕྱིར་རོ། །རིགས་པ་དེ་ཉིད་ཀྱིས་སྤྱོད་འཇུག་གི་དགོངས་པ་བྱང་སེམས་སྟོབས་ཆུང་བས་ཆེ་བ་ལ་ཁོང་ཁྲོ་བའི་དབང་དུ་
བྱས་པར་གྲུབ་ཅིང་།  བྱང་སེམས་མ་ཡིན་པས་བྱང་སེམས་ལ་ཁོང་ཁྲོ་བསྐྱེད་ན་རྣམ་པར་སྨིན་པ་ཚད་བཟུང་དུ་མེད་པར་ཡང་གྲུབ་སྟེ།  འགྲེལ་པར།  བྱང་ཆུབ་སེམས་དཔའ་མ་ཡིན་པས་བྱང་ཆུབ་སེམས་དཔའ་རྣམས་ལ་ཁོང་ཁྲོ་བསྐྱེད་པ་ལ་ལྟ་ཅི་
སྨོས་ཏེ།  རྒྱ་མཚོ་ཆེན་པོའི་ཆུའི་ཚད་སྲང་གྲངས་ཀྱིས་ངེས་པར་མི་ནུས་པ་ལྟར།  རྣམ་པར་སྨིན་པའི་མཚམས་ངེས་པར་མི་ནུས་སོ་ཞེས་གསུངས་པས་སོ། །གསུམ་པ་ནི།  མི་སྡུག་སོགས་སོ། །གསུམ་པ་ནི་བཟོད་པ་སོགས་སོ། །བཞི་པ་

ནི་སོ་སོའི་སོགས་སོ། །ལྔ་པ་ནི་རྫོགས་སངས་སོགས་སོ། །གསུམ་པ་ས་དེར་ཡོན་ཏན་གཞན་ཡང་ཐོབ་པའི་ཚུལ་ནི།  ས་དེར་སོགས་ཏེ།  འདིར་མདོ་ལས།  འདོད་པའི་འཆིང་བ་དང་།  གཟུགས་ཀྱི་འཆིང་བ་
དང་།  སྲིད་པའི་འཆིང་བ་དང་།  མ་རིག་པའི་འཆིང་བ་ཐམས་ཅད་བསྲབས་པར་འགྱུར་བ་དང་།  ལོག་པའི་འདོད་ཆགས་དང་།  ཞེ་སྡང་དང་གཏི་མུག་འགྲིབ་པར་བྱ་བ་མ་ཡིན་པར་སྤོང་བར་འགྱུར་བར་གསུངས་ཏེ།  དབུ་མའི་གཞུང་ལུགས་འདིར། 
སོ་སོའི་སྐྱེ་བོ་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཐམས་ཅད་དང་ཉན་རང་གི་སྒོམ་སྤང་དུ་བྱེད་པའི་རང་དབང་མེད་པར་འཁོར་བར་སྐྱེ་བའི་རྒྱུའི་ཆ་རྣམས་བྱང་སེམས་ཀྱི་མཐོང་ལམ་གྱིས་སྤངས་ཟིན་ཀྱང་།  དེའི་གནས་ངན་ལེན་གྱི་ཆ་
བྱང་སེམས་ཀྱི་སྒོམ་ལམ་གྱི་གནས་སྐབས་སུ་སྦྱོང་བར་བྱེད་པ་ལས་ས་གསུམ་པའི་གནས་ངན་ལེན་སྦྱང་བའི་ཚད་བསྟན་པའོ།  ཁ་ཅིག༡༥་ཟད་པའི་དོན་ནི་གཏན་ཟད་པ་མ་ཡིན་ཏེ།  མདོ་ལས་བསྲབས་པར་གསུངས་པས་སོ། །དེ་དག་གི་དོན་
ནི་བྱང་སའི་དགོངས་པ་ལྟར་ན།  འཇིག་རྟེན་པའི་བསམ་གཏན་དང་།  གཟུགས་མེད་ཀྱི་ཏིང་ངེ་འཛིན་གྱི་མཐུས་འདོད་པ་དང་།  གཟུགས་དང་།  གཟུགས་མེད་ལ་ཆགས་པ་དང་བྲལ་བ་ཡིན་ཏེ།  སྔར་བཤད་པའི་མངོན་གྱུར་སྤངས་པའོ། །དེས་
ན་བསྲབས་པ་ཞེས་གསུངས་པར་མངོན་ནོ། །འཆིང་བ་ཡང་མངོན་པ་ནས་བཤད་པ་ཡིན་པར་མངོན་ནོ།  ཞེས་འཆད་པ་ནི་ནོར་ཏེ།  འཇིག་རྟེན་པའི་བསམ་གཏན་དང་།  གཟུགས་མེད་ཀྱིས་འདོད་པ་སོགས་ལ་ཆགས་བྲལ་ས་གསུམ་པར་

བྱེད་དགོས་ན་ས་དང་པོར་སྙོམས་འཇུག་དགུ་ཆར་མ་ཐོབ་པར་ཐལ་བའི་ཕྱིར་དང་།  འཇིག་རྟེན་པའི་བསམ་གཏན་དང་གཟུགས་མེད་ཀྱིས་གཟུགས་མེད་ལ་ཆགས་པ་དང་བྲལ་བར་བྱེད་ཀྱང་མི་ནུས་པའི་ཕྱིར་དང་། འཆིང་བ་ཡང་མངོན་པ་ནས་
བཤད་པ་ཡིན་པར་འདོད་པ་ནི་དབུ་མ་ལས་བཤད་པའི་ཉོན་མོངས་དང་།  མངོན་པ་ལས་བཤད་པའི་ཉོན་མོངས་གཉིས་གང་ཟག་གཅིག་གི་རྒྱུད་ལ་སོ་སོར་ཡོད་པར་འདོད་པ་གྲུབ་མཐའི་འདོད་ཚུལ་དང་།  དོན་གྱི་གནས་ཚུལ་མ་ཕྱེད་པར་
གོང་དུ་བཤད་ཟིན་པའི་ཕྱིར་རོ། །བཞི་པ་སྦྱིན་སོགས་གསུམ་གྱི་ཐུན་མོང་ཆོས་གསུམ་བཤད་པ་ནི།  སྦྱིན་སོགས་སོགས་ཏེ།  ཁྱིམ་པའི་རྟེན་ཅན་གྱི་བྱང་ཆུབ་སེམས་དཔའི་དབང་དུ་བྱས་པ་སྟེ།  ཚུལ་ཁྲིམས་ཡང་མི་དགེ་བ་བཅུ་སྤོང་
ངོ་། །ལྔ་པ་ས་ཡི་ཡོན་ཏན་བརྗོད་དེ་མཇུག་སྡུད་བསྟན་པ་ནི།  རྒྱལ་བའི་སོགས་ཏེ།  ས་གསུམ་པ་ཉི་མའི་འོད་ཟེར་གྱི་དཔེས་བསྟན་པའོ། །སེམས་སྐྱེད་པ་གསུམ་པ་བཤད་ཟིན་ཏོ།།      །།སེམས་སྐྱེད་པ་བཞི་པ་ལ་བཞི་སྟེ།  བརྩོན་འགྲུས་
ཉིད་ཀྱི་ཆེ་བའི་ཡོན་ཏན་བརྗོད།  བརྩོན་འགྲུས་ལྷག་པས་ས་ཡི་ངོ་བོ་བསྟན།  བསྒོམས་པའི་ཉམས་ཀྱིས་ས་ཡི་ངེས་ཚིག་བསྟན།  ས་དེའི་སྤངས་པའི་ཁྱད་པར་རྣམ་པར་བཞག་པའོ། །དང་པོ་ནི་ཡོན་ཏན་སོགས་སོ། །གཉིས་པ་ནི་བརྩོན་འགྲུས་
སོགས་སོ། །གསུམ་པ་ནི་དེར་ནི་སོགས་ཏེ།  སྣང་བ་ཟངས་ཀྱི་འོད་བས་ལྷག་པ་ནི་ཉམས་ཀྱི་སྣང་བའོ། །བཞི་པ་ནི།  རང་དུ་སོགས་ཏེ།  འདིར་མདོ་ལས་འཇིག་ལྟ་སྔོན་དུ་འགྲོ་བའི་གང་ཟག་གི་བདག་འཛིན་དང་།  ཆོས་ཀྱི་བདག་འཛིན་

ཟད་པར་གསུངས་པའི་དོན་ནི་ངོ་བོ་ས་དང་པོ་ནས་སྤངས་ཟིན་ཀྱང་།  འདིར་གནས་ངན་ལེན་ཟད་པ་སྟེ་སྔར་བཤད་པ་དང་འདྲའོ། །ཁ་ཅིག་༡༦ཟད་པའི་དོན་ཡང་ས་དེའི་སྤང་བྱར་གྱུར་པའི་བདག་འཛིན་གཉིས་ཀྱི་ས་བོན་སྤངས་པ་
ཡིན་གྱི་ཐམས་ཅད་ཟད་པ་མ་ཡིན་ནོ། །མདོ་ལས་ཀྱང་འཇིག་ལྟ་ལྷན་སྐྱེས་ཡོད་པར་བསྟན་ནོ་ཞེས་སྨྲ་བ་ནི་ཆོས་ཐམས་ཅད་ཀྱི་རང་བཞིན་རྣམ་དག་གི་གནས་ལུགས་མངོན་སུམ་དུ་རྟོགས་ཀྱང་གང་ཟག་ལ་བདེན་པར་འཛིན་པའི་བདེན་འཛིན་
མངོན་གྱུར་དུ་ཡོད་པའི་བྱང་སེམས་འཕགས་པ་ནི་ངོ་མཚར་ཆེ་སྟེ།  གྲུབ་མཐའ་ངན་པ་འདིས་གོང་འོག་ཀུན་དུ་ཁྱབ་འདུག་གོ།  སེམས་སྐྱེད་པ་བཞི་པ་བཤད་ཟིན་ཏོ།།                །།སེམས་སྐྱེད་པ་ལྔ་པ་ལ་གསུམ་སྟེ།  སའི་ངེས་
ཚིག །ཕར་ཕྱིན་ལྷག་པ།  ཡོན་ཏན་གཞན་བསྟན་པའོ། །དང་པོ་ནི།  བདག་ཉིད་སོགས་སོ། །གཉིས་པ་ནི།  བསམ་གཏན་ལྷག་ཅིང་ཅེས་པའོ། །གསུམ་པ་ནི།  བློ་བཟང་སོགས་ཏེ།  འདིར་འགྲེལ་པར་བློ་བཟང་ཞེས་བྱ་བ་ནི་
འཕགས་པ་རྣམས་སོ། །དེ་དག་གི་བདེན་པ་རྣམས་ནི་བློ་བཟང་བདེན་པ་སྟེ།  འཕགས་པའི་བདེན་པ་རྣམས་ཞེས་བྱ་བའི་དོན་ཏོ། །རང་བཞིན་ནི་རང་གི་ངོ་བོའོ། །ཤེས་པ་ཞིབ་མོས་ཁོང་དུ་ཆུད་པར་བྱ་བའི་རང་བཞིན་ནི་རང་
བཞིན་ཞིབ་མོ་སྟེ་ཞེས་གསུངས་པས་ཞིབ་མོ་ནི་ཡུལ་གྱི་ཁྱད་ཆོས་ཡིན་ནོ། །ཁ་ཅིག་༡༧རིགས་པ་དྲུག་ཅུ་པའི་འགྲེལ་བར་བདེན་པ་གཞན་གསུམ་ཀུན་རྫོབ་བདེན་པ་དང་། 

 འགོག་བདེན་དོན་དམ་བདེན་པར་གསུངས་ཚུལ་དང་།  འདིར་ཡང་དེ་ལ་སྡུག་བསྔལ་དང་།  ཀུན་འབྱུང་དང་།  ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། །འགོག་པའི་བདེན་པ་ནི་དོན་དམ་པའི་རང་གི་ངོ་བོ་ཞེས་གསུངས་པ་ཤེས་
བྱེད་དུ་བྱས་ནས་འགོག་བདེན་ཀུན་རྫོབ་བདེན་པར་སྨྲ་བ་ནི་མཐའ་མ་ཆོད་པའོ་ཞེས་གཞན་ལ་དགག་པ་བརྗོད་པ་ནི་དོན་ལ་དེ་ལྟར་ཡིན་ཀྱང་།  ཁྱེད་རང་ལ་ཁས་བླངས་འགལ་ཏེ།  དེ་ཁོ་ན་ཉིད་མ་རྟོགས་པའི་སོ་སོའི་སྐྱེ་བོས་བདེན་བཞི་མི་རྟག་ལ་སོགས་
བཅུ་དྲུག་མངོན་སུམ་དུ་རྟོགས་པར་ཁས་བླངས་པའི་ཕྱིར་རོ། །སེམས་སྐྱེད་པ་ལྔ་པ་བཤད་ཟིན་ཏོ།།    །།སེམས་སྐྱེད་དྲུག་པ་ལ་བཞི་སྟེ།  ཤེར་ཕྱིན་ལྷག་པས་འགོག་པ་ཐོབ་པར་བསྟན།  ཞར་ལ་ཤེར་ཕྱིན་ཉིད་ཀྱི་ཆེ་བ་བརྗོད། 
ཤེར་ཕྱིན་དེ་ལ་འཇུག་ཚུལ་གཏན་ལ་དབབ། །ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པའོ། །དང་པོ་ནི་མངོན་གྱུར་སོགས་ཏེ།  ས་ལྔ་པར་བསམ་གཏན་གྱི་ཕར་ཕྱིན་ཡོངས་སུ་དག་པ་ཐོབ་པས་ས་དྲུག་པར་ཞི་གནས་ཕུལ་དུ་བྱུང་བ་ལ་གནས་ཤིང་
ལྷག་མཐོང་རྟེན་འབྲེལ་ཟབ་མོའི་དེ་ཁོ་ན་ཉིད་མཐོང་བའི་བྱང་ཆུབ་སེམས་དཔའ་ནི་ཤེར་ཕྱིན་ལྷག་པར་ཐོབ་པས་སྤྲོས་པ་མཐའ་དག་བཀག་པའི་འགོག་པ་ཐོབ་པར་འགྱུར་གྱི་སྔ་རོལ་ཏུ་ནི་མ་ཡིན་ཏེ།  ཤེས་རབ་ལྷག་པར་གྱུར་པ་མེད་པའི་

ཕྱིར།  ཅིའི་ཕྱིར་མངོན་དུ་གྱུར་པ་ཞེས་བྱ་ཞེ་ན། གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང་།  བྱང་ཆུབ་སེམས་དཔའི་ས་ལྔ་པར་ལམ་གྱི་བདེན་པ་ལ་དམིགས་པའི་ཕྱིར་
དང་།  རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཕྱིར་ཞེས་རྒྱུ་མཚན་གསུམ་གསུངས་སོ།                    །གཉིས་པ་ནི།  ཇི་ལྟར་སོགས་ཏེ།  མདོ་སྡུད་པ་ལས། 
དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་ནུས། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིས། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་
ཀྱིས་ནི་རབ་ཏུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་བོ། །ཞེས་སོ། །གསུམ་པ་ལ་གསུམ་སྟེ།  གང་ལ་བརྟེན་ནས་བཤད་པའི་ཚུལ།  གང་ལ་བཤད་པར་བྱ་བའི་ཡུལ།  བཤད་བྱའི་སྟོང་ཉིད་གཏན་ལ་དབབ་པའོ། །དང་པོ་ནི། 
ཇི་ལྟར་སོགས་ཏེ།  འདི་རྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་སྨྲས་ན།  རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ནི་གང་།  ས་དྲུག་པའི་བྱང་སེམས་ཀྱིས་དེ་མཐོང་བའི་ཚུལ་ཇི་
ལྟར་སྙམ་ན།  དེའི་རང་གི་ངོ་བོ་ནི་མ་རིག་པའི་ལིང་ཐོག་མཐུག་པོས་བློ་གྲོས་ཀྱི་མིག་མ་ལུས་པར་གཡོགས་པ་བདག་ཅག་གི་ཡུལ་དུ་ཉེ་བར་འགྲོ་བ་མ་ཡིན་གྱི་ས་དྲུག་པ་ལ་སོགས་པ་ས་གོང་མ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་

ཡུལ་དུ་ནི་འགྱུར་བ་ཡིན་ཏེ།  དེའི་ཕྱིར་ཁོ་བོ་ཅག་ལ་དྲི་བར་བྱ་བ་མ་ཡིན་གྱི་དྲི་མ་མེད་པའི་བློ་མངའ་བའི་བྱང་ཆུབ་སེམས་དཔའ་དང་སངས་རྒྱས་བཅོམ་ལྡན་འདས་དེ་དག་ཉིད་ལ་དྲི་བར་བྱའོ། །ཞེས་གསུངས་པ་ནི་སློབ་དཔོན་ཟླ་བ་རང་ཉིད་ས་མ་ཐོབ་པར་
ལུང་རིགས་དང་བླ་མའི་མན་ངག་ལ་བརྟེན་ནས་བསྟན་བཅོས་རྩོམ་པ་ཡིན་ན་འདི་དག་སྒྲ་ཇི་བཞིན་པ་སྟེ།  ལུང་རིགས་དང་།  བླ་མའི་མན་ངག་ལ་མ་བརྟེན་པར་དེ་ཁོ་ན་ཉིད་རང་སྟོབས་ཀྱིས་སྟོན་པར་མི་ནུས་པའི་ཕྱིར་རོ། །ས་ཐོབ་ནས་རྩོམ་པ་ཡང་དགག་
པར་མི་ནུས་པས་དེ་ལྟར་ན་མ་འོངས་པའི་འཆད་པ་པོ་དང་།  རྩོམ་པ་པོ་རྣམས་ཀྱི་ང་རྒྱལ་བཅག་པའི་ཆེད་དུ་ཁེངས་པ་སྐྱུང་བ་སྟེ།  སློབ་དཔོན་ཞི་བ་ལྷས་སྔོན་ཆད་མ་བྱུང་བ་ཡང་འདིར་བརྗོད་མེད། །སྡེབ་སྦྱོར་མཁས་པའང་བདག་ལ་ཡོད་མིན་ཏེ། །
ཞེས་པ་ལྟར་རོ། །གལ་ཏེ་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་དང་།  འཕགས་པ་ས་བཅུ་པ་ལ་སོགས་པ་མདོ་སྡེ་གང་དག་འདོན་པ་དེ་དག་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཇི་ལྟར་རྟེན་ཅིང་འབྲེལ་
བར་འབྱུང་བའི་དེ་ཉིད་མཐོང་བ་ཞེས་བྱ་བ་གསུངས་པ་མ་ཡིན་ནམ།  དེའི་ཕྱིར་ལུང་གི་རྗེས་སུ་འབྲངས་ནས་བཤད་པར་རིགས་སོ་ཞེ་ན།  འདི་ཡང་ཡོད་པ་མ་ཡིན་ཏེ།  ལུང་གི་དགོངས་པ་ངེས་པར་དཀའ་བའི་ཕྱིར་བདག་ཅག་འདྲ་བས་
ལུང་ལས་ཀྱང་དེ་ཁོ་ན་ཉིད་བསྟན་པར་མི་ནུས་སོ། །རང་དབང་ཉིད་ཀྱི་དབང་དུ་བྱས་ནས་དེ་སྐད་དུ་བརྗོད་ཀྱི་བསྟན་བཅོས་ཚད་མར་གྱུར་པའི་སྐྱེས་བུས་བྱས་ཤིང་ལུང་ཕྱིན་ཅི་མ་ལོག་པར་འཆད་པ་མཐོང་བ་ལས་ལུང་གི་དགོངས་པ་ངེས་པ་ནི་ཤེས་

རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཆོས་རྣམས་ཀྱི་བདག་ཉིད་ཇི་ལྟར་མཐོང་བ་དེ་ལྟར་འཕགས་པ་ཀླུ་སྒྲུབ་ཀྱིས་ལུང་ཕྱིན་ཅི་མ་ལོག་པར་མཁྱེན་ནས་དབུ་མའི་བསྟན་བཅོས་ལས་རིགས་པ་དང་
ལུང་དག་གིས་ཆོས་རྣམས་ཀྱི་བདག་ཉིད་ཇི་ལྟ་བ་ཉིད་རང་བཞིན་མེད་པའི་མཚན་ཉིད་ཅན་ཆེས་གསལ་བར་བསྟན་ཏོ། །དེའི་ཕྱིར་ཇི་ལྟར་འཕགས་པ་ཀླུ་སྒྲུབ་ཀྱི་ཞལ་སྔ་ནས་རིགས་པ་དང་ལུང་དག་གིས་ཆོས་རྣམས་ཀྱི་དེ་ཉིད་བསྟན་པ་
དེ་ཁོ་ན་ལྟར།  བདག་གིས་དེས་ཉེ་བར་བསྟན་པའི་ལུགས་ཇི་ལྟར་གནས་པ་བཞིན་དུ་བརྗོད་པར་བྱའོ། །ཅི་སྟེ་རེ་ཞིག་འཕགས་པ་ཀླུ་སྒྲུབ་དེ་ཉིད་ལ་ལུང་ཕྱིན་ཅི་མ་ལོག་པར་ངེས་པ་ཇི་ལྟར་ཡོད་ཅེ་ན།  ལུང་ལས་ཏེ།  དེ་སྐད་དུ་འཕགས་པ་
ལང་ཀར་གཤེགས་པ་ལས།  ལྷོ་ཕྱོགས་བྷེ་དའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་བོད་པ་སྟེ། །ཡོད་དང་མེད་པའི་ཕྱོགས་འཇིག་པ། །ང་ཡི་ཐེག་པ་འཇིག་རྟེན་ན། །བླ་མེད་ཐེག་ཆེན་རབ་བསྟན་
ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། །ཞེས་གསུངས་པ་དང་། ཡང་འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་ཀྱང་།  ཀུན་དགའ་བོ་ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་
བ་ཞེས་བྱ་བ་འདི་ནི་ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ།  མཐར་གྱིས་རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་

བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ་ཞེས་གསུངས་སོ། །དེའི་ཕྱིར་འདིས་ལུང་ཕྱིན་ཅི་མ་ལོག་པར་ངེས་པར་གྲུབ་བོ། །ཞེས་འགྲེལ་པར་གསུངས་པ་འདིས་སོ་སོ་སྐྱེ་བོས་ལུང་རིགས་
དང་བླ་མའི་མན་ངག་ལ་མ་བརྟེན་པར་བཀའི་དགོངས་པ་རང་དབང་དུ་འགྲེལ་བའི་བསྟན་བཅོས་རྩོམ་མི་ནུས་ཤིང་བཀའི་དགོངས་པ་རང་དབང་དུ་འགྲེལ་བའི་བསྟན་བཅོས་རྩོམ་པ་ལ་ས་ཐོབ་དགོས་པར་བསྟན་ཏེ།  སློབ་དཔོན་སེང་གེ་བཟང་པོས། 
ཤེས་རབ་མི་གསལ་བསྟན་བཅོས་ཀུན། །ཕྱི་རོལ་གྱུར་དག་ག་ན་ཞིག །འཕགས་བློའི་སྤྱོད་ཡུལ་བདག་ཉིད་ཆེ། །བསྟན་བཅོས་དོན་ནི་གང་ན་ཡིན། །ཅེས་གསུངས་པ་ལྟར་རོ། །གཉིས་པ་ལ་གསུམ་སྟེ།  སྣོད་ལ་བསྟན་པར་བྱ་བ།  དེ་ལ་
བསྟན་པའི་ཕན་ཡོན།  དེས་ན་མཉན་པར་གདམས་པའོ། །དང་པོ་ནི།  སོ་སོའི་སོགས་ཏེ།  སྤྱིར་སྟོང་པ་ཉིད་ཀྱི་ལྟ་བ་སྟོན་པའི་ཡུལ་ལ་གསུམ་སྟེ།  ཕྱི་ནང་གི་དངོས་པོར་སྨྲ་བའི་གྲུབ་མཐའ་ཁས་ལེན་པ་ལ།  ཐལ་འགྱུར་གྱི་རིགས་པས་
ལོག་རྟོག་བཅོམ་པའི་སྒོ་ནས་བསྟན་པར་བྱ་བ་དང་།  ལས་དང་པོ་པ་བློ་རིམ་གྱིས་སྦྱངས་ནས་བསྟན་པར་བྱ་བ་དང་།  ཐེག་ཆེན་གྱི་རིགས་སད་པ་ལ་དང་པོ་ཉིད་ནས་བསྟན་པར་བྱ་བ་རྣམས་སོ། །དང་པོ་ནི་སློབ་དཔོན་འདིས་གྲངས་ཅན་
པས་མྱུ་གུ་ཡོད་པ་བདག་ལས་སྐྱེ་བར་ཁས་བླངས་པ་ལ་སྐྱེ་བ་དོན་མེད་དུ་ཐལ་བ་སོགས་ཀྱི་གནོད་བྱེད་བརྗོད་པས་བདག་ལས་སྐྱེ་བའི་ལོག་རྟོག་བཟློག །མྱུ་གུ་རང་བཞིན་གྱིས་སྐྱེ་བའི་སྒྲུབ་བྱེད་ཀྱང་བདག་སྐྱེ་ལས་གཞན་མ་མཐོང་བས་

རང་བཞིན་སྐྱེ་མེད་ཀྱི་དོན་རྟོགས་པར་གསུངས་པ་ལྟ་བུ་སྟེ་ཆོས་དང་གང་ཟག་བདེན་པར་གྲུབ་པའི་སྒྲུབ་བྱེད་འགོད་པའི་དངོས་སྨྲ་བ་ཐམས་ཅད་ལའང་དེ་བཞིན་ནོ། །གཉིས་པ་ནི།  བློ་སྦྱངས་མ་བྱས་སེམས་ཅན་ལ། །
སྟོང་པ་ཉིད་ནི་སྟོན་པ་དང་། །ཞེས་བྱང་ཆུབ་སེམས་དཔའི་རྩ་ལྟུང་དུ་གསུངས་པས།  གྲུབ་མཐའ་ལ་མ་ཞུགས་པའི་ལས་དང་པོ་པ་དལ་འབྱོར་རྙེད་དཀའ་སོགས་ཀྱིས་བློ་རིམ་གྱིས་སྦྱངས་ནས་ཕྱིས་སྟོང་ཉིད་སྟོན་དགོས་པར་གྲུབ་བོ། །གསུམ་
པ་ནི་མདོ་སྡེ་ས་བཅུ་པ་ལས།  དུ་བ་ལས་ནི་མེར་ཤེས་དང་། །ཆུ་སྐྱར་ལས་ནི་ཆུར་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་པའི་དོན་རིན་ཆེན་ཕྲེང་བར།  ཟབ་མོ་འཁུ་འཕྲིག་ཅན་འཇིགས་
པ། །བྱང་ཆུབ་སྒྲུབ་པ་ཁ་ཅིག་ལའོ། །ཞེས་དང་།  འཁུ་འཕྲིག་གི་དོན།  གཞུང་འདིར་བཤད་པའི་ལུས་ངག་གི་མཚན་མ་སྟེ།  དེ་དང་ལྡན་པ་རྣམས་སོ། །འདི་ནི་རྒྱུད་བླ་དང་མདོ་སྡེ་རྒྱན་དུ།  བྱང་སེམས་འཕགས་པའི་རྒྱུར་ཐེག་ཆེན་གྱི་
ཆོས་ལ་མོས་པ་སོགས་བཞི་གསུངས་པའི་ཆོས་མོས་དང་།  མོས་པའི་ལེའུ་ནས་གསུངས་པའི་མོས་པ་རྣམས་དང་དོན་གཅིག་གོ།  བསྟན་པའི་ཚུལ་ཡང་གཞུང་ནས་བཤད་པའི་རིགས་པ་རྣམས་ཀྱིས་བསྟན་དགོས་ཏེ།  རིགས་པས་མ་བསྟན་
པར་དམ་བཅའི་ཚིག་ཙམ་གྱིས་བསྟན་ན་དོན་མི་ངེས་པས་དབང་རྣོན་ངེས་པ་མི་སྐྱེ་ཞིང་དབང་རྟུལ་ལ་ནི་སྟོང་ཉིད་སྤངས་ནས་ངན་འགྲོར་འགྲོ་བའམ་སྟོང་ཉིད་ཀྱི་དོན་མེད་པ་ཉིད་དུ་བཟུང་ནས་དངོས་པོ་ཐམས་ཅད་ལ་སྐུར་པ་འདེབས་པའི་ལོག་

རྟོག་འཕེལ་བར་བྱེད་པའི་ཕྱིར་ཏེ། དབུ་མ་རྩ་བར།  སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཇི་ལྟར་སྦྲུལ་ལ་བཟུང་ཉེས་དང་། །རིག་སྔགས་ལོག་པར་བསྒྲུབས་པ་བཞིན། །ཅེས་དང་།  རིན་ཆེན་ཕྲེང་བར།  ཆོས་
འདི་ལོག་པར་ཤེས་གྱུར་ན། །མི་མཁས་རྣམས་ནི་ཆུད་ཀྱང་འཛའ། །འདི་ལྟར་མེད་པར་ལྟ་བ་ཡི། །མི་གཙང་དེར་ནི་བྱིང་བར་འགྱུར། །ཞེས་གསུངས་པ་ལྟར་རོ། །གཞུང་ནས་བཤད་པའི་རིགས་པ་རྣམས་དངོས་སྨྲ་བ་འགོག་པའི་རིགས་
པ་མ་ཡིན་ནམ་སྙམ་ན་ཡིན་མོད།  ཡུལ་དང་པོ་ལ་ནི་རང་རང་གི་གྲུབ་མཐས་བཏགས་པའི་ལོག་རྟོག་བཟློག་པའི་སྒོ་ནས་བསྟན་ལ།  ཕྱི་མ་གཉིས་ལ་ནི་དངོས་པོ་རང་བཞིན་གྱིས་ཡོད་ན་ཡོད་ཚུལ་འདི་དག་ལས་མ་འདས་སོ་ཞེས་པའི་མཐའ་གཅོད་
པའི་སྒོ་ནས་སྟོན་པ་སྟེ།  གཞན་དུ་ན་གཞུང་འདིར་ཡུལ་ཕྱི་མ་ཁོ་ན་ལ་དེ་ཁོ་ན་ཉིད་བསྟན་པར་གསུངས་ཤིང་།  བསྟན་བྱའི་དེ་ཁོ་ན་ཉིད་དེ་མཐའ་བཞིའི་སྐྱེ་བ་བཀག་པའི་སྒོ་ནས་བསྟན་པ་དེ་ཇི་ལྟར་འཆད།  གཞུང་ལུགས་ཆེན་པོའི་གོང་འོག་བསྒྲིགས་
ནས་སྐབས་འདིར་སྐབས་སུ་བབ་པ་འདི་ཉིད་ཡིན་ཅེས་པའི་སྒོ་ནས་བཤད་པར་བྱ་ཡི་གཅིག་མཐོང་བ་རྒྱུ་མཚན་དུ་བྱས་ནས་གཞན་རྣམས་དོར་བར་མི་བྱའོ། །གཉིས་པ་ནི།  དེ་ལ་སོགས་ཏེ་ཡུལ་གསུམ་ཆར་ལ་ཡང་སྟོང་ཉིད་ཀྱི་ལྟ་བ་ངེས་པའི་
རྗེས་སུ་ཡོན་ཏན་འདི་དག་འབྱུང་བར་འདྲ་སྟེ།  ཟབ་ཅིང་རྒྱ་ཆེའི་ཚུལ་ལ་མཁས་དགོས་པའི་ཕྱིར་རོ། །གསུམ་པ་ནི།  ཟབ་ཅིང་སོགས་སོ། །གསུམ་པ་བཤད་བྱའི་སྟོང་ཉིད་གཏན་ལ་དབབ་པ་ལ་གཉིས་ཏེ།  ཐུན་མོང་ཐེག་པས་རྟོགས་

བྱའི་སྟོང་ཉིད་བཤད། །ཐེག་པ་ཆེན་པོས་རྟོགས་བྱའི་སྟོང་ཉིད་བཤད་པའོ། །དང་པོ་ལ་གཉིས་ཏེ།  རྟེན་འབྲེལ་ཆོས་ཀྱི་བདག་མེད་སྒོ་ནས་བཤད། །རྟེན་འབྲེལ་གང་ཟག་བདག་མེད་སྒོ་ནས་བཤད་པའོ། །དང་པོ་ལ་
གསུམ་སྟེ།  དེ་ཁོ་ན་ཉིད་ལུང་ལས་ངེས་པའི་ཚུལ།  བསྟན་བཅོས་སུ་གཏན་ལ་དབབ་པའི་ཚུལ།  དེ་ཉིད་གཞུང་འདིར་རིགས་པས་བསྒྲུབ་པའི་ཚུལ་ལོ། །དང་པོ་ནི་འཕགས་པ་ས་བཅུ་པ་ལས།  ཀྱཻ་རྒྱལ་བའི་སྲས་དག་བྱང་ཆུབ་སེམས་
དཔའི་ས་ལྔ་པ་ལ་ལམ་ཤིན་ཏུ་ཡོངས་སུ་རྫོགས་པ་དེ་བྱང་ཆུབ་སེམས་དཔའི་ས་དྲུག་པ་ལ་འཇུག་སྟེ།  དེ་ཆོས་མཉམ་པ་ཉིད་བཅུས་འཇུག་གོ།  བཅུ་གང་ཞེ་ན་འདི་ལྟ་སྟེ།  ཆོས་ཐམས་ཅད་མཚན་མ་མེད་པར་མཉམ་པ་ཉིད་དང་།  ཆོས་
ཐམས་ཅད་མཚན་ཉིད་མེད་པར་མཉམ་པ་ཉིད་དང་།  དེ་བཞིན་དུ་སྐྱེ་བ་མེད་པ་དང་།  མ་སྐྱེས་པ་དང་།  དབེན་པ་དང་།  གདོད་མ་ནས་རྣམ་པར་དག་པ་དང་།  སྤྲོས་པ་མེད་པ་དང་།  བླང་བ་མེད་པ་དང་།  དོར་བ་མེད་པར་མཉམ་པ་ཉིད་དང་། 
ཆོས་ཐམས་ཅད་སྒྱུ་མ་དང་།  རྨི་ལམ་དང་།  མིག་ཡོར་དང་།  བྲག་ཆ་དང་།  ཆུ་ཟླ་དང་།  གཟུགས་བརྙན་དང་།  སྤྲུལ་པ་ལྟ་བུར་མཉམ་པ་ཉིད་དང་།  ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་པ་ཉིད་དོ། །དེ་
ཆོས་ཐམས་ཅད་ཀྱི་རང་བཞིན་དེ་ལྟར་རབ་ཏུ་རྟོགས་པ་ན།  རྣོ་ཞིང་རྗེས་སུ་མཐུན་པའི་བཟོད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ།  ཞེས་གསུངས་པ་ལྟ་བུ་སྟེ།  དང་པོ་བརྒྱད་དོན་དམ་པར་མཉམ་པ་ཉིད་དང་། 

 དགུ་པ་སྒྱུ་མ་སོགས་དཔེ་བདུན་གྱིས་བསྟན་པ་ནི་ཀུན་རྫོབ་ཏུ་མཉམ་པ་ཉིད་དང་།  ཐ་མ་ནི་བདེན་པ་གཉིས་ཆར་དུ་མཉམ་པ་ཉིད་དོ། །རྣོ་བ་ནི་མཉམ་པ་ཉིད་བཅུ་པོ་ལ་ཐུགས་ཤིན་ཏུ་གསལ་བ་དང་།  རྗེས་སུ་མཐུན་པའི་བཟོད་པ་ནི་དེ་དག་ལ་མི་སྐྲག་པ་སྟེ་
དེའི་སྒོ་ནས་ས་དྲུག་པ་འཐོབ་ཅེས་པའོ། །གཉིས་པ་ནི་དེའི་ཕྱིར་འདིར་ཆོས་སྐྱེ་བ་མེད་པ་མཉམ་པ་ཉིད་ཁོ་ན་རིགས་པས་བསྟན་པ་ཉིད་ཀྱིས་ཆོས་མཉམ་པ་ཉིད་གཞན་བསྟན་པར་སླ་བར་དགོངས་ཏེ།  སློབ་དཔོན་གྱིས་དབུ་མའི་བསྟན་བཅོས་ཀྱི་དང་
པོར།  བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཞེས་ཉེ་བར་བཀོད་པ་ཡིན་ནོ། །འདིར་འོག་གི་ཡོད་པ་མ་ཡིན་ཅེས་པ་བདག་ལས་ཞེས་སོགས་
བཞི་དང་འབྲེལ་བས་དམ་བཅའ་སྟོན་ཏེ།  ཕྱི་ནང་གི་དངོས་པོ་གང་དག་ཡུལ་དུས་གྲུབ་མཐའ་གང་ནའང་བདག་ལས་སྐྱེ་བ་ནམ་ཡང་སྲིད་པ་མ་ཡིན་ནོ་ཞེས་སོགས་བཞི་སྦྱར་བར་བྱའོ། །གྲུབ་མཐའ་གང་ནའང་ཞེས་པའི་དོན་ནི་དབང་གིས་ཞེས་པའི་
དོན་ཡིན་གྱི་ལུགས་ལ་ཞེས་པའི་དོན་མ་ཡིན་ནོ། །དམ་བཅའ་བཞི་པོ་འདི་ཉིད་སྒྲུབ་པའི་རིགས་པ་ལ།  སློབ་དཔོན་སངས་རྒྱས་བསྐྱང་དང་།  ལེགས་ལྡན་བྱེད་གཉིས་ཀྱིས་ཕྱེ་བའི་ཐལ་འགྱུར་དང་རང་རྒྱུད་ཀྱི་སྲོལ་ཆེན་པོ་གཉིས་སྣང་སྟེ། འདི་ལ་
ཐལ་རང་གི་ཁྱད་པར་ངོས་བཟུང་།  རང་རྒྱུད་ཀྱི་ལུགས་དགག །ཐལ་འགྱུར་གྱི་ལུགས་བྱེ་བྲག་ཏུ་བཤད་པའོ། །དང་པོ་ལ།  ཁ་ཅིག་༡༨ཀུན་གཞི་ཁས་ལེན་མི་ལེན་དང་།  ཉོན་ཡིད་ཁས་ལེན་མི་ལེན་དང་།  རང་རིག་དང་ཕྱི་དོན་ཁས་ལེན་མི་ལེན་

སོགས་ཀྱི་ཁྱད་པར་ནི་འོག་ཏུ་འགོག་པར་འགྱུར་ལ།  དོན་དམ་གྱི་དགག་བྱའི་ཁྱད་པར་ལ་རང་རྒྱུད་པའི་སྐབས་སུ་བློ་ལ་སྣང་བའི་དབང་གིས་བཞག་པ་མ་ཡིན་པར་ཆོས་དེ་རྣམས་ཀྱི་སྡོད་ལུགས་ཅིག་ཡོད་པར་འཛིན་པ་ནི་
ཐོག་མ་མེད་པ་ནས་ཞུགས་པའི་ལྷན་སྐྱེས་ཀྱི་བདེན་འཇིན་ནོ། །རང་རྒྱུད་པས་འདིར་བཞག་པ་ནི་ཐལ་འགྱུར་བའི་དགག་བྱ་འཛིན་པའི་བློ་ལ་ལྟོས་ན་ཤིན་ཏུ་རགས་པས་ཕྲ་བའི་བདེན་འཛིན་ལྷན་སྐྱེས་ནི་མ་ཡིན་ནོ། །ནམ་ཞིག་བདེན་འཛིན་
དེས་གཟུང་བའི་བདེན་གྲུབ་རིགས་པས་ཁེགས་པ་ན་སྒྱུ་མ་མཁན་བཞིན་དུ་ཕྱི་ནང་གི་ཆོས་རྣམས་ལ་ནང་གི་བློའི་དབང་གིས་མ་བཞག་པའི་སྡོད་ལུགས་ཡོད་པར་མི་འཛིན་པར་བློའི་དབང་གིས་བཞག་པའི་ཡོད་པ་ཙམ་དུ་ཤེས་པར་འགྱུར་རོ་ཞེས་
དང་།  རང་རྒྱུད་པས་དེ་རིགས་པས་འགོག་ཚུལ་གྱི་སྐབས་སུ་དངོས་པོ་ལ་གཟུགས་ཅན་ཡིན་མིན་གཉིས་སུ་ཁ་ཚོན་ཆོད་ཅིང་གཟུགས་ཅན་ལ་ཤར་ལ་སོགས་པའི་ཕྱོགས་ཀྱི་ཆ་མེད་དང་།  ཤེས་པ་ལ་དུས་སྔ་ཕྱིའི་ཆ་མེད་དགག་པ་གཞན་ནས་
བཤད་པ་ལྟར་བྱ་ལ།  དངོས་པོ་ལ་ཆ་བཅས་ཀྱིས་ཁྱབ་པར་བསྒྲུབ།  དེ་ནས་ཆ་དང་ཆ་ཅན་གཉིས་ཀ་ངོ་བོ་ཐ་དད་ན་འབྲེལ་མེད་དུ་འགྱུར་བས་དགག་ལ་ངོ་བོ་གཅིག་ཏུ་བསྟན།  དེའི་ཚེ་དེ་ལ་ཡིད་ཅི་ལྟར་གཏད་པ་ན་ཡིན་ཚུལ་ངོ་བོ་གཅིག་ཡིན་ཀྱང་
སྣང་ཚུལ་ལ་ངོ་བོ་ཐ་དད་དུ་སྣང་བ་སྙོན་དུ་མེད་པས་སྒྱུ་མ་བཞིན་དུ་དེར་སྣང་བ་དང་།  དེས་སྟོང་པ་གཉིས་ཚོགས་པར་གཏན་ལ་དབབ།  དེ་ནས་དེ་འདྲ་དེ་བློ་ལ་སྣང་བའི་དབང་གིས་བཞག་པའི་བརྫུན་པའི་སྡོད་ལུགས་ལ་འགལ་བ་མེད་ཀྱང་གཞི་

དེ་བློ་ལ་སྣང་བའི་དབང་གིས་བཞག་པ་མིན་པའི་སྡོད་ལུགས་ཡིན་ན་གཏན་མི་རིགས་ཏེ་ཞེས་དང་།  དེ་ལྟར་ན་བློ་ལ་སྣང་བའི་དབང་གིས་བཞག་པ་མིན་པའི་སྡོད་ལུགས་མེད་ཀྱང་།  དེའི་དབང་གིས་བཞག་པའི་སྡོད་ལུགས་མིང་དུ་བཏགས་པ་ཙམ་
མིན་པ་གཅིག་ཡོད་པ་ལུགས་འདི་ལ་མི་འགལ་བས་དབུ་མ་པ་གཉིས་ཀྱི་དགག་བྱ་ལ་བློའི་ངོར་མི་འདྲ་བ་ཆེན་པོ་འོང་ངོ་།  ཞེས་དང་།  ཐལ་འགྱུར་བའི་དགག་བྱ་ངོས་འཛིན་པའི་སྐབས་སུ་ཆོས་རྣམས་རྟོག་པའི་དབང་གིས་འཇོག་ཚུལ་དང་དེ་ལས་
བཟློག་སྟེ་འཛིན་པའི་བདེན་འཛིན་གཉིས་ལས།  དང་པོ་ནི།  ཉེ་བ་འཁོར་གྱིས་ཞུས་པའི་མདོ་དང་།  བཞི་བརྒྱ་པ་དང་།  རིན་ཆེན་ཕྲེང་བའི་ལུང་རྣམས་དྲངས་ནས་ཐ་སྙད་དུ་མིང་གི་ཐ་སྙད་ཀྱི་དབང་གིས་བཞག་པ་ཙམ་མ་གཏོགས་པ་ཅི་ཡང་མེད་
པར་གསུངས་པ་ལྟར་མིང་དུ་བཏགས་པ་ཙམ་དུ་གནས་སོ། །དེ་རྣམས་ལེགས་པར་ཤེས་ན་ཆོས་ཐམས་ཅད་བརྟེན་ནས་གཞག་དགོས་པ་དང་།  བརྟེན་ནས་བཏགས་པ་དང་།  བརྟེན་ནས་སྐྱེས་པ་ཉིད་ཀྱིས་རང་གི་ངོ་བོས་གྲུབ་པ་མེད་པ་དང་།  ཐ་སྙད་གཞན་གྱི་
དབང་གིས་བཞག་པ་མིན་པའི་རང་དབང་བའི་ངོ་བོ་མེད་པ་དང་།  ཆོས་གང་ཡོད་པར་འཇོག་ནའང་བཏགས་དོན་མ་བཙལ་བར་འཇོག་པ་རྣམས་ལེགས་པར་ཤེས་པར་འགྱུར་རོ། །གཉིས་པ་ནི།  སྔར་བཤད་པའི་མིང་གི་ཐ་སྙད་ཀྱི་
དབང་ཙམ་གྱིས་བཞག་པ་མིན་པའི་ཡོད་པར་འཛིན་པ་ནི་བདེན་པར་དང་།  དོན་དམ་པར་དང་།  ཡང་དག་ཏུ་གྲུབ་པ་དང་།  རང་གི་ངོ་བོས་དང་།  རང་གི་མཚན་ཉིད་ཀྱིས་དང་།  རང་བཞིན་གྱིས་ཡོད་པར་འཛིན་པ་ལྷན་སྐྱེས་ཡིན་ལ།  དེས་

གཟུང་བའི་ཞེན་ཡུལ་ནི་བཏགས་པ་མཐའ་གཟུང་གི་བདེན་ཚད་དོ། །རང་རྒྱུད་པ་རྣམས་བདེན་པ་སོགས་གསུམ་དུ་གྲུབ་པ་ཤེས་བྱ་ལ་མི་སྲིད་པར་བཞེད་ཀྱང་རང་གི་ངོ་བོས་གྲུབ་པ་སོགས་གསུམ་ནི་ཐ་སྙད་དུ་ཡོད་པར་བཞེད་དེ་
ཞེས་དང་།  ཡིད་ཡུལ་ལ་འཇུག་པ་ན་བདེན་པར་འཛིན་པ་གཅིག་དང་།  བདེན་མེད་དུ་འཛིན་པ་གཅིག་དང་། དེ་གཉིས་གང་གིས་ཀྱང་ཁྱད་པར་དུ་མ་བྱས་པར་འཛིན་པ་གཅིག་དང་གསུམ་ཡོད་པས་བདེན་མེད་དུ་མ་བཟུང་ཡང་བདེན་པར་
འཛིན་མི་དགོས་པ་བཞིན་དུ་བདག་གཉིས་ལ་མ་ཞུགས་ཀྱང་བདག་མེད་གཉིས་ལ་ཞུགས་མི་དགོས་ཏེ།  བློ་ཕུང་པོ་གསུམ་པ་ལ་གནས་པ་མཐའ་ཡས་པ་གཅིག་ཡོད་པའི་ཕྱིར་རོ། །དེ་ལྟར་བདེན་འཛིན་ལེགས་པར་ངོས་ཟིན་ན་བདག་འཛིན་
གཉིས་མིན་པའི་རྟོག་པ་དུ་མ་ཞིག་ཡོད་པ་ཤེས་པར་འགྱུར་བས་རྟོག་པས་གང་གཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ལྡོག་པར་འགྱུར་རོ་ཞེས་བྱ་བ་བྲིས་སོ། །དེ་ལ་རང་རྒྱུད་
པས་བློ་ལ་སྣང་བའི་དབང་གིས་བཞག་པ་མ་ཡིན་པར་ཆོས་དེ་རྣམས་ཀྱི་སྡོད་ལུགས་ཡོད་པ་རིགས་པའི་དགག་བྱར་གྱུར་པའི་བདེན་ཚད་དུ་ཁས་ལེན་ཅེས་པ་ཁྱོད་ལ་འགལ་ཏེ།  ལེགས་ལྡན་འབྱེད་ཀྱིས་ཕྱི་དོན་རང་གི་ངོ་བོས་གྲུབ་པ་སོགས་
གསུམ་དུ་ཁས་ལེན་ན།  ཕྱི་དོན་བློ་ལ་སྣང་བའི་དབང་གིས་བཞག་པ་མ་ཡིན་པའི་སྡོད་ལུགས་སུ་ཁས་མི་ལེན་པ་འགལ་བའི་ཕྱིར་རོ། །དེ་ཉིད་རིགས་པས་དགག་པའི་སྐབས་སུ་དོན་ཤེས་ཆ་མེད་བཀག་ནས་ཆ་བཅས་སུ་བསྒྲུབ།  ཆ་བཅས་

ལ་ཆ་དང་ཆ་ཅན་ངོ་བོ་ཐ་དད་པ་བཀག་ནས་ངོ་བོ་གཅིག་ཏུ་བསྒྲུབ་ཅེས་པ་ཡང་མ་བརྟགས་བཞིན་དུ་རང་དགར་སྨྲ་བའམ།  ཡང་ན་རང་རྒྱུད་པའི་སྐྱེས་ཆེན་རྣམས་ལ་སྐུར་པ་འདེབས་པ་སྟེ།  རང་རྒྱུད་པའི་གཞུང་རྣམས་ལས་གཅིག་དུ་བྲལ་གྱི་ཕྱོགས་
ཆོས་སྒྲུབ་པའི་ཚེ་ཆ་དུ་མ་དང་བཅས་པར་སྣང་བའི་རྟགས་ཀྱིས་གཅིག་ཏུ་བདེན་པ་བཀག །ཁྱབ་བྱེད་གཅིག་ཁེགས་པས་ཁྱབ་བྱ་དུ་མ་ཁེགས་པ་ཙམ་ཞིག་གསུངས་ཀྱི།  བདེན་མེད་བསྒྲུབ་པའི་རིགས་པས་མཐར་ཐུག་ཆ་དང་ཆ་ཅན་
ངོ་བོ་གཅིག་ཏུ་བསྒྲུབ་པ་རང་རྒྱུད་པའི་གཞུང་གང་དུའང་མི་སྣང་བའི་ཕྱིར་རོ། །གཞན་ཡང་དེའི་ལུགས་ལ་ཆ་དང་ཆ་ཅན་ངོ་བོ་གཅིག་པ་དེ་བློ་ལ་སྣང་བའི་དབང་གིས་བཞག་པ་མ་ཡིན་པའི་སྡོད་ལུགས་ཡིན་པར་ཐལ།
དོན་ལ་ཆ་དང་ཆ་ཅན་ངོ་བོ་གཅིག་པ་ཡིན་པ་གང་ཞིག་བློ་ལ་ནི་ཡིད་ཇི་ལྟར་གཏད་ཀྱང་དེ་གཉིས་ངོ་བོ་ཐ་དད་ཡིན་པའི་ཕྱིར།  གང་ལ་ལན་འདེབས།  གཞན་ཡང་བློ་ལ་ཡིད་ཅི་ལྟར་གཏད་ཀྱང་བདག་དང་ཕུང་པོ་ངོ་བོ་ཐ་དད་དུ་སྣང་བར་
ཐལ།  དེ་ལ་ཤིང་རྟ་དང་ཤིང་རྟའི་ཆ་ཤས་ངོ་བོ་ཐ་དད་དུ་སྣང་བའི་ཕྱིར།  འདོད་ན།  ཕྱི་རོལ་པས་བདག་ཕུང་ངོ་བོ་ཐ་དད་དུ་ལྟ་བ་ལྔ་པོ་ཕུང་པོ་ལ་མ་ལྟོས་པར་བདག་ཡོད་པར་ལྟ་བ་ཡིན་པས་འཇིག་ལྟའི་གྲངས་སུ་མི་བགྲང་པར་
གཞུང་འདིའི་འགྲེལ་པར་གསུངས་པ་ལྟར་དུ་ཁས་བླངས་པ་དང་འགལ་མི་འགལ་སོམས་ཤིག །ཐལ་འགྱུར་བའི་ལུགས་ཀྱི་རིགས་པའི་དགག་བྱའི་ངོས་འཛིན་མིང་གི་ཐ་སྙད་ཀྱི་དབང་ཙམ་གྱིས་བཞག་པ་མ་ཡིན་པའི་ཡོད་པ་ལ་

འདོད་པ་ནི་ཤིན་ཏུ་མི་འཐད་དེ།  འདིའི་དགག་བྱ་ནི་བདེན་པ་དང་དོན་དམ་པར་ཡོད་པ་སོགས་དྲུག་ཡིན་པས་ཐ་སྙད་དུའང་མེད་པར་ཁས་བླངས་ལ།  སྔ་མ་ནི་ཐ་སྙད་དུ་ཡོད་པའི་ཕྱིར་རོ། །མ་གྲུབ་ན།  ལྟོ་ལྡིར་
ཞབས་ཞུམ་ལ་བུམ་པ་ཞེས་མིང་བཏགས་པ་དང་།  རྫོགས་པའི་སངས་རྒྱས་ལ་ཐམས་ཅད་མཁྱེན་པ་ཞེས་མིང་བཏགས་པ་གཉིས་མིང་དུ་བཏགས་པ་ཙམ་གྱི་དབང་གིས་བཞག་པར་མཚུངས་པར་ཐལ།  དེ་གཉིས་མིང་
གིས་བཏགས་པ་ཙམ་གྱིས་བཞག་པ་མ་ཡིན་པའི་དོན་མེད་པར་མཚུངས་པའི་ཕྱིར།  འདོད་ན།  དེ་གཉིས་འདོད་རྒྱལ་བའི་མིང་དུ་མཚུངས་པར་འགྱུར་རོ། །དེས་ན་མིང་གིས་བཏགས་པའི་དོན་བཤད་པ་རྒྱུ་མཚན་ཅན་
གྱི་མིང་རྣམས་ལ་ནི་ཐ་སྙད་དཔྱོད་བྱེད་ཀྱི་རིགས་པས་བཙལ་བའི་ཚེ་རྙེད་པ་ནི་ཐལ་རང་གཉིས་ཀ་མཚུངས་ལ།  དོན་དམ་དཔྱོད་བྱེད་ཀྱི་རིགས་པས་བཙལ་བའི་ཚེ་མི་རྙེད་པ་ནི་གཉིས་ཀར་འདོད་པས་འདི་ཐལ་འགྱུར་བའི་ཐུན་མོང་མ་ཡིན་པའི་དགག་བྱ་ཡིན་
ཅེས་པ་ནི་སྒྲུབ་བྱེད་མེད་པའི་དམ་བཅའ་ཙམ་དུ་ཟད་དོ། །དེ་ལྟར་བདེན་འཛིན་ལེགས་པར་ངོས་ཟིན་ན། བདག་འཛིན་གཉིས་མ་ཡིན་པའི་རྟོག་པ་དུ་མ་ཅིག་ཡོད་པ་ཤེས་པར་འགྱུར་བས་རྟོག་པས་གང་བཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་
པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ལྡོག་པར་འགྱུར་རོ་ཞེས་པ་ནི་ལོག་རྟོག་རྒྱ་ཆེས་ཏེ།  ཤེར་ཕྱིན་གྱི་མདོ་ལས།  གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་

དོ། །ཞེས་སོགས་མཐའ་གཉིས་སུ་མངོན་པར་ཞེན་པའི་འཛིན་པ་ཐམས་ཅད་མཚན་འཛིན་ཡིན་པར་གསུངས་པ་དེའང་ལོག་རྟོག་ཏུ་འགྱུར་རོ། །དཀོན་མཆོག་བརྩེགས་པའི་མདོར།  འོད་སྲུང་གང་ཟག་གི་བདག་ཏུ་ལྟ་བ་རི་རབ་ཙམ་ནི་སླའི་སྟོང་པ་ཉིད་དུ་
ལྟ་བ་མངོན་པའི་ང་རྒྱལ་ཅན་ནི་དེ་ལྟ་མ་ཡིན་ནོ། །ཞེས་པ་འདིའང་ལོག་རྟོག་ཏུ་འགྱུར་རོ། །མགོན་པོ་བྱམས་པས།  གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་པ་འདིའང་ལོག་རྟོག་ཏུ་འགྱུར་རོ། །འཕགས་
པ་ཀླུ་སྒྲུབ་ཀྱིས།  སྟོང་ངོ་ཞེས་ཀྱང་མི་བརྗོད་ལ། །མི་སྟོང་ཞེས་ཀྱང་མི་བརྗོད་དོ། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་བརྗོད་པར་བྱ། །ཞེས་དང་།  ལྟ་བ་ཐམས་ཅད་སྤོང་བའི་ཕྱིར། །སྟོང་ཉིད་བདུད་རྩི་སྟོན་མཛད་ན། །གང་ཞིག་དེ་ལའང་ཞེན་གྱུར་
པ། །དེ་ནི་ཁྱེད་ཀྱིས་ཡོངས་སུ་སྨད། །ཅེས་པ་འདིའང་ལོག་རྟོག་ཏུ་འགྱུར་རོ། །འཕགས་པ་ལྷས།  དེ་ཕྱིར་དངོས་ཡོད་མི་བྱ་ཞིང་། །དངོས་པོ་མེད་པའི་ཡིད་ཀྱང་སྤང་། །ཀུན་མཁྱེན་གོ་འཕང་འདོད་རྣམས་ཀྱིས། །དེ་བཞིན་བར་དུའང་
གནས་མི་བྱ། །ཞེས་དང་།  ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པས། །མཐའ་བཞི་ལས་གྲོལ་དབུ་མ་པ། །མཁས་པ་རྣམས་ཀྱི་དེ་ཁོ་ན། །ཞེས་པ་འདིའང་ལོག་རྟོག་ཏུ་འགྱུར་ཏེ།  ཁྱེད་བདེན་པ་ཁོ་ན་དགག་
བྱར་བྱས་ནས།  བདེན་པར་མེད་པ་དང་།  བློ་ཕུང་གསུམ་པ་གཉིས་ཀ་ལ་གནས་པར་འདོད་པའི་ཕྱིར་རོ། །དེས་ན་ལྟ་བ་འདི་ནི་འཕགས་པ་ལྷས།  དངོས་པོ་མེད་པ་ཉི་ཚེ་ལ། །རྨོངས་པ་རྣམས་ནི་ཉེ་བར་གནས། །ཁོང་མྱགས་དམན་པའི་གནས་ལ་

ནི། །བླུན་པོ་དེ་དག་འདི་ན་གནས། །ཞེས་པའི་ལྟ་བར་སོང་ཉེན་ཡོད་པས་བག་ཡོད་མཛད་འཚལ་ལོ། །དེས་ན་སྒྲོ་སྐུར་དང་བྲལ་བའི་ཐལ་རང་གྱི་ཁྱད་པར་ནི་དོན་དམ་ལྟ་བའི་སྒོ་ནས་མི་ཕྱེ་སྟེ་ཐོག་མར་སྡུག་བསྔལ་གྱི་རྒྱུར་གྱུར་པའི་བདེན་འཛིན་
གྱི་ཞེན་ཡུལ་བཀག་ནས་དེའི་འོག་ཏུ་མཐའ་ཕྱི་མ་གསུམ་བཀག་པའི་མཐའ་བཞི་སྤྲོས་བྲལ་ཀླུ་སྒྲུབ་ཀྱི་དགོངས་པ་ཅི་ལྟ་བ་བཞིན་ལུགས་གཉིས་ཀས་བཞེད་པའི་ཕྱིར་རོ། །སྔ་རབས་པ་དག་དམ་བཅའ་ཁས་ལེན་པ་དང་མི་ལེན་པ་ལ་འདོད་པའང་མི་འཐད་དེ།  བདག་ལས་མ་ཡིན་
གཞན་ལས་མིན། །ཞེས་སོགས་ཀྱི་ཚིགས་བཅད་དེས།  མཐའ་བཞིའི་སྐྱེ་བ་བཀག་པའི་དམ་བཅའ་སྟོན་པར་སློབ་དཔོན་ཟླ་བས་བཞེད་པའི་ཕྱིར་རོ། །ཁ་ཅིག་རྣམ་བཅད་དགག་པའི་དམ་བཅའ་འདོད་པར་མཚུངས་ཀྱང་ཡོངས་གཅོད་སྒྲུབ་པའི་དམ་བཅའ་ཡོད་མེད་ཀྱི་ཁྱད་པར་འདོད་
པ་ཡང་མི་འཐད་དེ།  ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །ཞེས་སོགས་སྒྲུབ་པའི་དམ་བཅའ་མང་དུ་ཡོད་པའི་ཕྱིར་རོ། །དེས་ན་འདི་གཉིས་ཀྱི་ཁྱད་པར་གཙོ་བོ་ནི་དོན་དམ་སྒྲུབ་བྱེད་ཀྱི་རིགས་པ་བཀོད་ཚུལ་གྱི་སྒོ་ནས་འཇོག་སྟེ།  ཀླུ་སྒྲུབ་ཀྱིས་མཐའ་བཞིའི་སྐྱེ་བ་
བཀག་པའི་དམ་བཅའ་གསུངས་པ་སངས་རྒྱས་བསྐྱངས་ཀྱིས་ཐལ་འགྱུར་གྱི་རིགས་པས་བསྒྲུབ།  ལེགས་ལྡན་བྱེད་ཀྱིས་རང་རྒྱུད་ཀྱི་རིགས་པས་བསྒྲུབ་པ་ལ་ཐལ་རང་གཉིས་སུ་ཕྱེ་བའི་ཕྱིར་རོ། །དེ་ལྟར་བཤད་ན་དོན་དམ་སྒྲུབ་བྱེད་ཀྱི་རིགས་པའི་ཁྱད་པར་དང་།  ཐ་སྙད་ཀུན་རྫོབ་འཇོག་
ཚུལ་གྱི་ཁྱད་པར་གཉིས་ལས། དང་པོ་ལ་ཆོས་ཅན་དང་།  ཆོས་དང་།  དམ་བཅའ་དང་།  གཏན་ཚིག་དང་།  དཔེ་དང་།  སྦྱོར་ངག་གི་ཁྱད་པར་དང་དྲུག་ལས།  དང་པོ་ནི།  རང་རྒྱུད་པས་ནང་གི་འདུ་བྱེད་ལྟ་བུ་བྱེ་བྲག་ཆོས་ཅན་དུ་འཛིན་ལ།  ཐལ་འགྱུར་བས་དེ་བཀག་ནས་གང་ལ་དགག་བྱའི་

ཆོས་དེ་དགག་དགོས་པའི་དངོས་པོ་ཐམས་ཅད་ཆོས་ཅན་དུ་འཛིན་ཏེ།  བུམ་པ་ལ་སོགས་པའི་དངོས་པོ་ཐམས་ཅད་བདག་ལས་སྐྱེ་བ་མེད་དེ་ཞེས་པ་ལྟ་བུའོ། །གཉིས་པ་ནི།  རང་རྒྱུད་པས་དགག་བྱ་ལ་དོན་དམ་གྱི་ཁྱད་པར་སྦྱར་ནས་དོན་དམ་པར་བདག་ལས་སྐྱེ་བ་མེད་པ་སོགས་བཞི་བསྒྲུབ་བྱའི་ཆོས་སུ་འདོད་ལ། 
ཐལ་འགྱུར་བས་དེ་བཀག་ནས་མཐའ་བཞིའི་སྐྱེ་བ་ནི་ཐ་སྙད་དུ་ཁས་མི་ལེན་པས་དོན་དམ་གྱི་ཁྱད་པར་སྦྱར་མི་དགོས་ཤིང་།  སྐྱེ་བ་ཙམ་བཀག་ན་ཡང་མཐར་ཐུག་དཔྱོད་པའི་རིག་ངོར་ཡིན་པས་དོན་དམ་གྱི་ཁྱད་པར་སྦྱར་མི་དགོས་པར་བཞེད་
དོ། །གསུམ་པ་ནི།  རང་རྒྱུད་པས་དམ་བཅའ་བཞི་པོ་ཆོས་ཅན་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་དམ་བཅའ་བས་རང་རྒྱུད་ཀྱི་དམ་བཅར་འདོད་ལ།  ཐལ་འགྱུར་བས་ཆོས་ཅན་དེ་ཉིད་ཀྱི་གནས་ལུགས་ལ་དཔྱོད་པའི་སྐབས་ཡིན་པས།  ཁྱད་
གཞི་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་དམ་འཆའ་བ་མ་ཡིན་གྱི།  གཞན་གྱི་ལོག་རྟོག་འགོག་པའི་དམ་བཅའ་ཙམ་ཡིན་པས་ཐལ་འགྱུར་གྱི་དམ་བཅར་བཞེད་དོ། །བཞི་པ་ནི།  རང་རྒྱུད་པས་རང་རྒྱུད་ཀྱི་བསྒྲུབ་བྱ་དེ་བསྒྲུབ་པའི་
ཆེད་དུ་རྒོལ་ཕྱིར་རྒོལ་གཉིས་ཀ་ལ་གྲུབ་པའི་གཏན་ཚིགས་བཀོད་པས་རང་རྒྱུད་ཀྱི་གཏན་ཚིགས་སུ་བཞེད་ལ།  ཐལ་འགྱུར་བས་དེ་རིགས་པ་དུ་མས་བཀག་ནས།  ཕྱིར་རྒོལ་ཉིད་ལ་གྲགས་པའི་གཏན་ཚིགས་བཀོད་ནས་འགལ་བ་བརྗོད་པ་
ཙམ་ཡིན་པས་ཐལ་འགྱུར་གྱི་གཏན་ཚིགས་སུ་བཞེད་དོ། །ལྔ་པ་ནི།  རང་རྒྱུད་པས་མཐུན་དཔེ་ཚད་མས་གྲུབ་པའི་སྟེང་དུ་ཁྱབ་པ་རྒོལ་བ་གཉིས་ཀ་ལ་གྲུབ་དགོས་པས་རང་རྒྱུད་ཀྱི་དཔེར་བཞེད་ལ།  ཐལ་འགྱུར་བས་ཕྱིར་རྒོལ་ཉིད་ལ་

གྲགས་པའི་དཔེ་ཙམ་ཡིན་གྱི་རང་ཉིད་དཔེ་དེའི་སྟེང་དུ་ཁྱབ་པ་གྲུབ་པར་མི་བཞེད་པས་ཐལ་འགྱུར་གྱི་མཐུན་དཔེར་བཞེད་དོ། །དྲུག་པ་ནི་གཞན་དོན་རྗེས་དཔག་ཐམས་ཅད་ཀྱང་རང་རྒྱུད་པས་རང་རྒྱུད་ཀྱི་སྦྱོར་ངག་ཏུ་འདོད་
ལ།  ཐལ་འགྱུར་བས་ཆོས་ཅན་དང་།  དཔེ་དང་གཏན་ཚིགས་ཐམས་ཅད་ཕྱིར་རྒོལ་ཉིད་ལ་གྲགས་པ་བརྗོད་པའི་སྒོ་ནས་ཕྱིར་རྒོལ་གྱི་ལོག་རྟོག་བཟློག་པ་ཙམ་ཡིན་པས་གཞན་ལ་གྲགས་ཀྱི་རྗེས་དཔག་ཏུ་བཞེད་དོ། །འདི་ལ་ཚིག་
གསལ་ལས།  རང་ལ་གྲགས་ཀྱི་རྗེས་དཔག་ཞེས་གསུངས་པ་ནི་ཕྱིར་རྒོལ་རང་ལ་གྲགས་པའི་རྗེས་དཔག་ཅེས་པའི་དོན་ཡིན་པས་དོན་གཅིག་གོ།  མཁས༡༩་རློམ་དག་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་དགོས་
པས་རང་རྒྱུད་ཀྱི་གཏན་ཚིགས་ཁས་ལེན་ལ་ཐལ་འགྱུར་བས་དེ་བསྒྲུབ་མི་དགོས་པས་རང་རྒྱུད་ཀྱི་གཏན་ཚིགས་ཁས་མི་ལེན་པ་ཡིན་ནོ་ཞེས་སྨྲ་བ་ནི་ཕྱོགས་གར་ཡོད་ཙམ་ཡང་མ་མཐོང་བ་སྟེ།  རང་རྒྱུད་པས་མཐའ་བཞིའི་སྐྱེ་བ་བཀག་
པའི་དམ་བཅའ་བསྒྲུབ་པའི་སྐབས་སུ་རང་གི་མཚན་ཉིད་ཀྱིས་གྲུབ་པའི་ཆོས་སྒྲུབ་པར་ཐལ་བའི་ཕྱིར་རོ། །ཐ་སྙད་དུ་རང་རྒྱུད་ཀྱི་གཏན་ཚིགས་དང་།  རང་རྒྱུད་ཀྱི་དམ་བཅའ་ཁས་ལེན་མི་ལེན་གྱི་སྒོ་ནས་ཕྱེ་བ་ནི་མི་འཐད་དེ།  ཐལ་
འགྱུར་བས་ཀྱང་དུ་བའི་རྟགས་ལས་དུ་ལྡན་ལ་མེ་ཡོད་དུ་བསྒྲུབ་པ་དང་། རིགས་སད་པའི་ལུས་ངག་གི་རྟགས་ལས་ཕ་རོལ་པོ་རིགས་སད་པར་བསྒྲུབ་པ་དང་།  ཕྱིར་མི་ལྡོག་པའི་ལུས་ངག་གི་རྟགས་ལས་ཕ་རོལ་པོ་ཕྱིར་མི་ལྡོག་

པར་བསྒྲུབ་པ་སོགས་གཏན་ཚིགས་དང་དཔེ་རྒོལ་བ་གཉིས་ཀ་ལ་མཐུན་སྣང་དུ་གྲུབ་པའི་སྒོ་ནས་ཆོས་ཅན་མཐུན་སྣང་དུ་གྲུབ་པའི་སྟེང་དུ་ཁྱད་པར་གྱི་ཆོས་སྒྲུབ་པ་དུ་མ་ཡོད་པའི་ཕྱིར་རོ། །འདི་ཙམ་གྱིས་རང་རྒྱུད་ཀྱི་གཏན་ཚིགས་སུ་མི་འགྱུར་ན་སྔར་གྱི་
རང་རྒྱུད་པས་བཀོད་པ་དེ་དག་རང་རྒྱུད་ཀྱི་གཏན་ཚིགས་སུ་ཅི་ལྟར་འགྱུར་ལེགས་པར་སོམས་ཤིག །དེས་ན་རང་རྒྱུད་ཀྱི་དོན་ནི་རང་དབང་ཡིན་ལ་རང་དབང་གི་དོན་ནི་བདེན་གྲུབ་ཡིན་ཅེས་སོགས་གཞི་མེད་ཀྱི་སྨྲ་བའི་སྒོ་ནས་གདུལ་བྱ་བསླུ་བར་མ་
བྱེད་ཅིག །འདི་དག་ནི་མདོར་བསྡུས་པ་ཙམ་ཡིན་ལ་རྒྱས་པར་གཞན་དུ་འཆད་པར་འདོད་ཅིང་།  རྣམ་དཔྱོད་དང་ལྡན་པ་དག་གིས་ཚིག་གསལ་ལས་ཤེས་པར་བྱའོ། །གཉིས་པ་ལ་གཞི་དང་།  ལམ་དང་།  འབྲས་བུའི་ཁྱད་པར་གསུམ་ལས། 
དང་པོ་ལ་ཐ་སྙད་དུ་གཞན་སྐྱེ་ཁས་མི་ལེན་པ་དང་།  ཁས་ལེན་པ་དང་།  འདུས་བྱས་དང་མི་བསླུ་བའི་གཞི་མཐུན་ཁས་མི་ལེན་པ་དང་།  ཁས་ལེན་པ་དང་།  ཚད་མའི་མཚན་ཉིད་མི་བསླུ་བའི་ཤེས་པར་མི་འདོད་པ་དང་།  འདོད་པ་དང་། 
ཚད་མ་ལ་མངོན་རྗེས་གཉིས་དང་།  དེའི་སྟེང་དུ་དཔེ་ཉེར་འཇལ་དང་།  ལུང་ཚད་མ་སྟེ་བཞིར་གྲངས་ངེས་པ་དང་།  མངོན་རྗེས་གཉིས་སུ་གྲངས་ངེས་པར་འདོད་པའི་ཁྱད་པར་དང་།  ཡང་ལོག་གི་ཁྱད་པར་ཡུལ་ཡུལ་ཅན་གཉིས་ཀ་ལ་
འབྱེད་པ་དང་།  ཡུལ་ཅན་ལ་མི་འབྱེད་པའི་ཁྱད་པར་རྣམས་སོ། །གཉིས་པ་ནི་ལམ་གྱི་སྐབས་སུ་ཉན་རང་གིས་ཆོས་ཀྱི་བདག་མེད་རྟོགས་པར་འདོད་པ་དང་།  མ་རྟོགས་པར་འདོད་པའི་ཁྱད་པར་དང་།  འཕགས་པའི་མཉམ་བཞག་སྣང་

མེད་དང་།  སྣང་བཅས་སུ་འདོད་པའི་ཁྱད་པར་གཉིས་སོ། །གསུམ་པ་ནི་སངས་རྒྱས་ཀྱི་སར་མཉམ་རྗེས་ཐ་དད་མེད་པར་འདོད་པ་དང་།  ཡོད་པར་འདོད་པ་རྣམས་ཏེ་ཟུང་དུ་སྦྱར་བ་དེ་དག་གི་དང་པོ་རྣམས་ནི་ཐལ་འགྱུར་
བའི་དང་།  ཕྱི་མ་རྣམས་ནི་རང་རྒྱུད་པའི་ཡིན་ནོ། །གཉིས་པ་རང་རྒྱུད་པའི་ལུགས་དགག་པ་ནི་དེ་ལྟར་དངོས་པོ་རང་བཞིན་མེད་པར་སྒྲུབ་པའི་སྐབས་སུ་ཆོས་ཅན་རྒོལ་ཕྱིར་རྒོལ་གཉིས་ཀ་ལ་གྲུབ་པར་འདོད་པ་མི་འཐད་དེ།  ཆོས་ཅན་
དེའི་གནས་ཚུལ་ལ་དཔྱད་པའི་བློ་ངོར་ཆོས་ཅན་དེ་ཉིད་གྲུབ་ན་དེ་བདེན་གྲུབ་ཏུ་ཐལ་བའི་ཕྱིར་རོ། །ཞེས་པ་ནི་ཐལ་འགྱུར་བའི་རིགས་པའི་གཙོ་བོར་སྣང་ཞིང་།  གཞན་ཡང་དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་
ཡིན་ཏེ།  ཕྱོགས་གཞན་ཁས་ལེན་པ་མེད་པའི་ཕྱིར་རོ།  ཞེས་པའི་དོན་དངོས་པོ་རང་བཞིན་མེད་པར་བསྒྲུབ་པའི་སྐབས་སུ་རང་རྒྱུད་ཀྱི་གཏན་ཚིགས་མི་རིགས་ཏེ།  རིགས་ན་ཆོས་ཅན་དངོས་པོ་ཚད་མས་གྲུབ་པའི་སྟེང་དུ་དགག་ཆོས་རང་
བཞིན་བཀག་ནས་ཁྱད་པར་གྱི་ཆོས་རང་བཞིན་མེད་པ་བསྒྲུབ་དགོས་པ་ལས་ཆོས་ཅན་ཚད་མས་གྲུབ་པའི་སྟེང་དུ་རང་བཞིན་ཡོད་པ་ལས་ཕྱོགས་གཞན་ཁྱད་ཆོས་རང་བཞིན་མེད་པ་ཡང་ཁས་མ་བླངས་པའི་ཕྱིར་ཏེ།  དེའི་ཚེ་ཆོས་ཅན་ཉིད་
མ་གྲུབ་པའི་ཕྱིར།  ཞེས་པའི་དོན་ཡིན་ལ།  གཞུང་འདིའི་དོན་འཆད་ཚུལ་བོད་ཕྱི་མ་དག་གིས་གསུམ་ཙམ་སྣང་ཡང་ཕྱོགས་སུ་ཕྱིན་པ་ནི་གཅིག་ཀྱང་མི་སྣང་ངོ་། །ཐ་སྙད་དུ་གཞན་སྐྱེ་ཡོད་པ་འགོག་པ་ནི་གཞུང་ལས་གསལ་

ལ།  འདུས་བྱས་ལ་མི་བསླུ་བ་འདོད་པ་ཡང་མི་འཐད་དེ།  མདོ་ལས།  བདེན་པ་དམ་པ་ནི་གཅིག་ཁོ་ན་སྟེ།  འདི་ལྟ་སྟེ་མི་བསླུ་བའི་ཆོས་ཅན་གྱི་མྱ་ངན་ལས་འདས་པའོ་ཞེས་དང་།  ཀླུ་སྒྲུབ་ཀྱིས་མྱ་ངན་འདས་པ་བདེན་གཅིག་པུ། །
རྒྱལ་བ་རྣམས་ཀྱིས་གང་གསུངས་པ། །དེ་ཚེ་ལྷག་མ་ལོག་པ་ཞེས། །མཁས་པ་ཅི་ཕྱིར་འདོད་མི་བྱེད། །ཅེས་དང་།  འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། །ཅེས་གསུངས་པས་སོ། །འདི་ནི་ཐ་སྙད་
འདོད་ཚུལ་མི་འདྲ་བའི་ཁྱད་པར་གྱི་གཙོ་བོར་སྣང་བས་དགག་པ་སྟེ། དཔལ་ལྡན་ས་སྐྱ་པཎྜི་ཏས།  དབུ་ཚད་གྲུབ་མཐའི་རྣམ་དབྱེ་ནི། །གུས་པས་ཁྱོད་ལ་ཞུའོ་སྐད། །འདི་དོན་སྨྲ་བ་མང་ན་ཡང་། །འཇམ་པའི་དབྱངས་ཀྱིས་རྗེས་
བཟུང་བས། །དོན་བཞིན་རྟོགས་པ་ཁོ་བོ་ཙམ། །ཐ་སྙད་དུ་ནི་མི་བསླུ་བ། །འདོད་པ་དེ་ནི་ཚད་མའི་ལུགས། །རང་རྒྱུད་དེ་དང་ཆ་མཐུན་ལ། །ཐལ་འགྱུར་བ་དག་ཐ་སྙད་དུ། །བདེན་པ་མི་འདོད་མདོར་བསྡུས་པའོ། །ཞེས་གསུངས་པས་སོ། །
གཞན་རྣམས་ཀྱི་སྤྲོས་པ་ནི་རེ་ཤིག་མ་བྲིས་སོ། །གསུམ་པ་ཐལ་འགྱུར་བའི་ལུགས་སྒྲུབ་པ་བྱེ་བྲག་ཏུ་བཤད་པ་ལ་གཉིས་ཏེ།  རྣམ་གཞག་བཀོད་པ་དང་།  རྣམ་གཞག་དེའི་སྐྱོན་སྤང་པའོ། །དང་པོ་ལ་གསུམ་སྟེ།  རང་ཕྱོགས་སྒྲུབ་པ་
དང་།  གཞན་ཕྱོགས་དགག་པ་དང་།  རང་ཕྱོགས་ལ་ཉེས་པ་སྤོང་བའི་རྣམ་གཞག་གོ།  དང་པོ་ལ་བསྒྲུབ་བྱ་ནི་ཀུན་རྫོབ་སྒྱུ་མ་ལྟ་བུ་དང་།  དོན་དམ་སྤྲོས་བྲལ་གཉིས་ཡིན་ལ།  དེ་གཉིས་ཀ་ལ་ཡང་ཐོག་མར་སྣང་བ་ལ་བདེན་པ་དགག་དགོས་

པས་སྣང་བ་བདེན་མེད་བསྒྲུབ་བྱའི་གཙོ་བོ་ཡིན་ནོ། །སྒྲུབ་བྱེད་ནི་ལུང་དང་རིགས་པ་གཉིས་ལས།  ལུང་ནི་ངེས་དོན་གྱི་མདོ་སྡེ་རྣམས་དང་།  རིགས་པ་ནི་ཐལ་འགྱུར་གྱི་རིགས་པའོ། །གཉིས་པ་ལ་དགག་བྱ་ངོས་བཟུང་བ་དང་།  
འགོག་བྱེད་ཀྱི་རིགས་པ་བཤད་པ་གཉིས།  དང་པོ་ལ་ལམ་གྱི་དགག་བྱ་ནི་འཁྲུལ་པའི་སྣང་བ་མཐའ་དག་ཡིན་ལ།  འདིར་ལུང་རིགས་ཀྱི་དགག་བྱ་ནི་ཡུལ་དང་ཡུལ་ཅན་གཉིས་ལས།  དང་པོ་ལ་ཡང་ཀུན་བཏགས་ཀྱི་མ་རིག་པས་བཏགས་
པ་དང་།  ལྷན་སྐྱེས་ཀྱི་མ་རིག་པས་བཏགས་པ་གཉིས་ལས།  དང་པོ་ནི་དངོས་པོར་སྨྲ་བ་དག་གིས་ལུང་རིགས་ལྟར་སྣང་གི་འཐད་པ་ལ་བརྟེན་ནས་རྟོག་པས་སྦྱར་བ་དག་སྟེ།  འདི་ལ་ཡོད་པ་སྒྲོ་འདོགས་ཀྱི་མཐའ་དང་།  མེད་པ་སྐུར་འདེབས་ཀྱི་
མཐའ་གཉིས།  དང་པོ་ལ།  གང་ཟག་གི་བདག་དང་ཆོས་ཀྱི་བདག་གཉིས།  དང་པོ་ནི།  ཕྱི་རོལ་པས་བཏགས་པའི་ཕུང་པོ་ལས་དོན་གཞན་པའི་གང་ཟག་དང་། རང་སྡེ་མང་པོས་བཀུར་བས་བཏགས་པའི་ཕུང་པོ་དང་ངོ་བོ་གཅིག་པའི་གང་ཟག་དང་
བརྗོད་དུ་མེད་པའི་གང་ཟག་རྣམས་སོ། །གཉིས་པ་ནི།  ཕྱི་རོལ་མུ་སྟེགས་བྱེད་ནས་སེམས་ཙམ་པའི་བར་གྱིས་གཟུགས་སོགས་ཀྱི་དངོས་པོ་བདེན་གྲུབ་ཏུ་བཏགས་པ་རྣམས་སོ། །གཉིས་པ་ནི།  མུ་སྟེགས་རྒྱང་འཕེན་པས།  རྒྱུ་ལས་དགེ་སྡིག་
དང་།  འབྲས་བུ་ཚེ་ཕྱི་མའི་བདེ་སྡུག་སོགས་མེད་པར་བཏགས་པ་རྣམས་སོ། །གཉིས་པ་ལྷན་སྐྱེས་ཀྱི་མ་རིག་པས་བཏགས་པ་ནི་གྲུབ་མཐའ་ལ་ཞུགས་མ་ཞུགས་ཐམས་ཅད་ལ་ཐུན་མོང་དུ་ཡོད་པའི་གང་ཟག་ཏུ་འཛིན་པ་དང་།  ཆོས་སུ་འཛིན་པ་གཉིས་ཀྱི་དམིགས་

ཡུལ་གང་ཟག་དང་།  ཆོས་སུ་འཇོག་ལ།  འཛིན་སྟངས་ཀྱི་གཟུང་བྱ་བདེན་པ་ནི་གང་ཟག་གི་བདག་དང་།  ཆོས་ཀྱི་བདག་ཏུ་འཇོག་པའོ། །གཉིས་པ་ཡུལ་ཅན་ནི།  ཡུལ་དེ་དང་དེར་རྟོག་པའི་བློ་དང་ལྟ་བ་ངན་པ་ཐམས་ཅད་ཡིན་ཏེ།  བཞི་བརྒྱ་པ་
ལས།  རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་དགག་པར་བྱ། །ཞེས་དང་།  འཇུག་པ་ལས།  དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲྭ་བ་མཐའ་དག་གཅོད་པར་བྱེད། །ཅེས་པ་ལྟར་རོ། །གཉིས་པ་འགོག་བྱེད་ཀྱི་རིགས་
པ་ལ།  འགལ་བ་བརྗོད་པའི་ཐལ་འགྱུར།  གཞན་ལ་གྲགས་ཀྱི་རྗེས་དཔག །རྒྱུ་མཚན་མཚུངས་པའི་མགོ་སྙོམས།  སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་དང་བཞིའོ། །གསུམ་པ་རང་ཕྱོགས་ལ་ཉེས་པ་སྤོང་བའི་རྣམ་བཞག་ལ་གཉིས་
ཏེ།  ཀུན་རྫོབ་ལ་ལྟོས་ཏེ་ཉེས་པ་སྤོང་བ་དང་།  དོན་དམ་ལ་ལྟོས་ཏེ་ཉེས་པ་སྤོང་བའོ། །དང་པོ་ནི།  གཞུང་ནས་ཕ་རོལ་པོས་བཏགས་པ་ཁས་བླངས་ནས་ལན་འདེབས་པ་ཡོད་དེ།  དེ་ནི་གཞན་ངོར་དགོས་པ་ལ་ལྟོས་པའི་ལན་ཡིན་ནོ། །ཡང་འདི་
ལ་བརྟག་པ་མི་འཇུག་ཅེས་ལན་འདེབས་པ་ཡོད་དེ།  དེ་ནི་རྣལ་མའི་ལན་ཡིན་ནོ། །གཉིས་པ་ལ་དམ་བཅའ་མེད་པ་དང་།  གཏན་ཚིགས་མེད་པ་གཉིས་ལས།  དང་པོ་ནི་ཀླུ་སྒྲུབ་ཀྱིས།  གལ་ཏེ་ངས་དམ་བཅས་འགའ་ཡོད། །དེས་ན་ང་
ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཅེས་པ་དང་།  འཕགས་པ་ལྷས།  ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་རིང་པོ་ན་འང་། །ཀླན་ཀ་བརྗོད་པར་ནུས་མ་ཡིན། །ཅེས་

གསུངས་པའི་དོན་ལ།  དེང་སང་གི་དབུ་མ་པ་དག །བདེན་གྲུབ་ཀྱི་ཆོས་དམ་བཅས་པ་མེད་པས།  སྐྱོན་མེད་ཅེས་པ་འབའ་ཞིག་ལ་འཆད་པ་ནི་མི་འཐད་དེ།  ཡོད་མེད་སོགས་ཀྱི་དམ་བཅའ་གསུམ་ཀ་མེད་པར་གསུངས་པའི་
ཕྱིར་རོ། །འོ་ན་ཅི་ལྟར་ཞེ་ན།  མཐའ་བཞིའི་སྐྱེ་བ་དཔྱད་ནས་སྐྱེ་བ་བདེན་པ་བ་འགོག་པ་དང་།  རྒྱུ་འབྲས་ཕྲད་མ་ཕྲད་དཔྱད་ནས་རྒྱུ་འབྲས་བདེན་པ་བ་འགོག་པ་སོགས་རང་ལ་མཚུངས་པའི་ལན་ལ་ནི་བདེན་པར་གྲུབ་པའི་ཕྱོགས་ཁས་མ་བླངས་
ཞེས་པ་ལ་འཆད་དགོས་པ་ཡོད་ཀྱང་།  ཆོས་ཅན་དེ་ཉིད་ཀྱི་གནས་ཚུལ་ལ་དཔྱད་པའི་ཚེ་ཆོས་ཅན་སྣང་ཙམ་དེ་ཉིད་ཁས་ལེན་དགོས་པས་དཔྱད་པའི་ཉེས་པ་མཚུངས་སོ་ཞེས་པའི་ལན་ལ་ནི་ཆོས་ཅན་དེ་ཉིད་ཁས་མ་བླངས་པས་ཆོས་ཅན་ཚད་མས་
གྲུབ་པའི་སྟེང་དུ་ཁྱད་པར་གྱི་ཆོས་དམ་འཆའ་བའི་རང་རྒྱུད་ཀྱི་དམ་བཅའ་མེད་ཅེས་པ་ལའང་འཆད་དགོས་པ་ཡོད་དེ།  དཔེར་ན་དངོས་པོ་བདག་ལས་སྐྱེ་བ་མེད་པའི་སྐབས་སུ་ཡང་དེ་ལྟ་བུའི་རང་རྒྱུད་ཀྱི་དམ་བཅའ་མེད་པར་གསུངས་པ་ལྟ་བུའོ། །དེས་
ན་དངོས་པོར་སྨྲ་བའི་ངོར་སྐྱོན་སྤོང་ཚུལ་དང་།  རང་རྒྱུད་པའི་ངོར་སྐྱོན་སྤོང་ཚུལ་གཉིས་ཡོད་པར་ཤེས་པར་བྱའོ། །གཉིས་པ་གཏན་ཚིགས་མེད་པ་ནི།  ཚིག་གསལ་ལས།  དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པ་རིགས་པ་མ་ཡིན་ཏེ། 
ཕྱོགས་གཞན་ཁས་བླངས་པ་མེད་པའི་ཕྱིར་ཞེས་པ་སྟེ།  གནས་ལུགས་ལ་དཔྱོད་པའི་སྐབས་སུ།  གང་ལ་དཔྱད་པའི་གཞི་དབུ་མ་པ་ལ་མ་གྲུབ་པས་དེའི་སྟེང་དུ་དགག་ཆོས་ལས་གཞན་སྒྲུབ་ཆོས་ཀྱང་ཁས་བླངས་པ་མེད་པའི་ཕྱིར་རོ་ཞེས་པའོ། །

གཉིས་པ་རྣམ་གཞག་དེའི་སྐྱོན་སྤོང་བ་ནི་འགལ་བ་བརྗོད་པའི་ཐལ་འགྱུར་གྱིས་སྤྲོས་པ་མཐའ་དག་གཅོད་མི་ནུས་ན་ཉི་ཚེ་བའི་སྟོང་པ་ཙམ་གྱིས་དབུ་མར་འགྲུབ་པར་འགྱུར་རོ། །ནུས་ན་ཅིག་ཆར་རམ་རིམ་གྱིས་གཅོད།  ཅིག་ཆར་གཅོད་ན་རིགས་
པ་གཞན་རྣམས་དོན་མེད་པར་འགྱུར།  རིམ་གྱིས་གཅོད་ན་ཤེས་བྱ་མཐའ་ཡས་པས་སྤྲོས་པ་ཆོད་པའི་དུས་མེད་པར་འགྱུར་རོ་ཞེ་ན།  རྟོག་པ་སེལ་འཇུག་ཡིན་པས་རིམ་གྱིས་གཅོད་ཀྱང་སྤྲོས་པ་ཆོད་པའི་དུས་མེད་པར་མི་འགྱུར་ཏེ།  ཆོས་གཅིག་
གི་སྟེང་དུ་བདེན་པའི་སྤྲོས་པ་ཆོད་ན་དེ་དང་རིགས་འདྲ་བའི་ཆོས་གཞན་ལ་ཡང་རིགས་པ་དེ་ཁ་སྤོ་ནུས་པའི་ཕྱིར།  ཆོས་ཐམས་ཅད་ལ་སྤོ་ནུས་པའི་ངེས་པ་ནི་མེད་དེ།  དངོས་པོར་སྨྲ་བ་བཞིན་ནོ། །འོན་ཀྱང་དེ་དག །རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། །ཞེས་པའི་ཚུལ་གྱིས་རང་རང་གི་གྲུབ་མཐས་བཏགས་པའི་གྲུབ་མཐའ་གཙོ་བོ་གྲུབ་མཐའ་གོང་མས་བཀག་པ་ན་དགག་བྱ་གཞན་མེད་པས།  ཐུག་མེད་དུ་མི་འགྱུར་རོ། །གསུམ་པ་དེ་ཉིད་གཞུང་འདིར་རིགས་པས་སྒྲུབ་
པའི་ཚུལ་ལ་གསུམ་སྟེ།  རྟེན་འབྲེལ་བདེན་པའི་སྐྱེ་བ་བཀག་པའི་དོན་དུ་བཤད།  རྟེན་འབྲེལ་བརྟེན་ནས་སྐྱེ་བའི་དོན་དུ་བཤད།  མཐའ་གཉིས་སྤངས་པའི་རྟེན་འབྲེལ་རྟོགས་པའི་ཕན་ཡོན་བཤད་པའོ། །དང་པོ་ལ་གཉིས་ཏེ།  མཐའ་
བཞིའི་སྐྱེ་བ་རིགས་པས་དགག །རང་གཞན་སྡེ་པའི་རྩོད་པ་སྤང་བའོ། །དང་པོ་ལ་གསུམ་སྟེ།  དམ་བཅའ་མདོར་བསྟན།  རིགས་པ་རྒྱས་པར་བཤད།  ཚུལ་དེས་གྲུབ་པའི་དོན་ནོ། །དང་པོ་ནི།  དེ་ཉིད་སོགས་སོ། །གཉིས་པ་ལ་བཞི་སྟེ།  བདག་

ལས་དང་།  གཞན་ལས་དང་།  གཉིས་ཀ་ལས་དང་།  རྒྱུ་མེད་པར་སྐྱེ་བ་དགག་པའོ། །དང་པོ་ལ་གཉིས་ཏེ།  འགྲེལ་པ་མཛད་པའི་རིགས་པས་དགག །བསྟན་བཅོས་མཛད་པའི་རིགས་པས་དགག་པའོ། །དང་པོ་ལ་གསུམ་
སྟེ།  དེ་ཁོ་ན་ཉིད་དུ་བདག་སྐྱེ་དགག །འཇིག་རྟེན་གྱི་ཐ་སྙད་དུ་བདག་སྐྱེ་དགག །དེ་གཉིས་ཀའི་གྲུབ་དོན་བསྡུ་བའོ། །དང་པོ་ལ་གཉིས་ཏེ།  གྲགས་པའི་དོན་མི་རུང་བར་ཐལ་བ།  མ་གྲགས་པའི་དོན་ཐོབ་པར་ཐལ་བའོ། །དང་པོ་ལ་གཉིས་ཏེ།
སྐྱེ་བ་དོན་མེད་དུ་ཐལ་བ།  སྐྱེ་བ་སྐབས་མེད་པར་ཐལ་བའོ། །དང་པོ་ནི་དེ་ནི་ཞེས་སོགས་ཏེ།  སངས་རྒྱས་བསྐྱངས་ཀྱི་རིགས་པའོ། །གཉིས་པ་ནི།  སྐྱེས་ཟིན་སོགས་ཏེ།  ཟླ་བས་ཁ་བསྐང་བའོ། །གཉིས་པ་ལ་གསུམ་སྟེ།  སྐྱེ་བ་ཐུག་པ་མེད་
པར་ཐལ་བ།  རྒྱུ་འབྲས་ངོ་བོ་འཆོལ་བར་ཐལ་བ།  ཕན་ཚུན་རྟོགས་པ་མཚུངས་པར་ཐལ་བའོ། །དང་པོ་ནི།  ས་བོན་སོགས་ཏེ།  སངས་རྒྱས་བསྐྱངས་ཀྱི་རིགས་པའོ། །གཉིས་པ་ནི།  བྱེད་རྒྱུ་སོགས་ཏེ།  རྐང་པ་དང་པོ་གཉིས་ཀྱིས་
ཐལ་བ་དངོས་དང་།  ཕྱི་མ་གཉིས་ཀྱིས་དེའི་ཉེས་སྤོང་དགག་པའོ། །གསུམ་པ་ནི།  གལ་ཏེ་སོགས་ཏེ།  ཕྱི་མ་འདི་གཉིས་ཟླ་བས་ཁ་བསྐང་བའོ། །གཉིས་པ་ནི།  གང་ཕྱིར་སོགས་ཏེ།  འཇིག་རྟེན་གྱི་ཐ་སྙད་དུ་ཡང་ས་མྱུག་ལྟ་བུ་ལ་གཅིག་
གི་ཐ་སྙད་ཁས་མི་ལེན་པ་ཡིན་གྱི།  རྒྱུ་འབྲས་ཙམ་ལ་ནི་མ་ངེས་པར་མངོན་ནོ། །གསུམ་པ་ནི།  དེ་ཕྱིར་སོགས་སོ། །གཉིས་པ་བསྟན་བཅོས་མཛད་པའི་རིགས་པས་དགག་པ་ནི།  བདག་ལས་སོགས་ཏེ།  རྩ་ཤེར་ལས།  རྒྱུ་དང་འབྲས་བུ་གཅིག་ཉིད་

དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཅིག་ཉིད་ན། །སྐྱེད་དང་བསྐྱེད་པ་གཅིག་ཏུ་འགྱུར་ཞེས་དང་།  གལ་ཏེ་ཤིང་འདི་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་གསུངས་པ་བཀོད་པའོ། །གཉིས་
པ་གཞན་ལས་སྐྱེ་བ་དགག་པ་ལ་གཉིས་ཏེ།  འདོད་པ་བརྗོད་པ་དང་།  སུན་འབྱིན་བཤད་པའོ། །དང་པོ་ནི།  རང་སྡེ་དངོས་པོར་སྨྲ་བ་རྣམས་ན་རེ།  འདིར་དངོས་པོ་རྣམས་བདག་ལས་འབྱུང་བར་མི་འགྱུར་ཏེ།  ཞེས་བྱ་བ་འདི་ངེས་པ་ཡིན་ལ།  ཕྱོགས་
འདི་ནི་རིགས་པ་ཉིད་ཀྱང་ཡིན་ན།  གང་འདི་སྐད་དུ་གཞན་དག་ལས་ལྟ་ག་ལ་ཞིག་ཅེས་སྨྲས་པ་དེ་ནི་མི་རིགས་སོ། །འདི་ལྟར་གཞན་དུ་གྱུར་པའི་རྐྱེན་བཞི་པོ་རྒྱུ་དང་།  དམིགས་པ་དང་།  དེ་མ་ཐག་པ་དང་།  དེ་བཞིན་དུ་བདག་པོ་སྟེ་རྐྱེན་
རྣམས་དངོས་པོ་རྣམས་ཀྱི་བསྐྱེད་པར་བྱེད་པའོ་ཞེས་བྱ་བའི་གསུང་རབ་ལ་ལྟོས་ནས་མི་འདོད་བཞིན་དུ་ཡང་གཞན་ལས་སྐྱེ་བ་ཁས་བླང་བར་བྱའོ་ཞེས་ཟེར་རོ། །རྩ་ཤེར་ལས་ཀྱང་རབ་བྱེད་དང་པོར་གཞན་སྐྱེ་དགག་པའི་དབང་དུ་བྱས་ནས།  རྐྱེན་རྣམས་
བཞི་སྟེ་རྒྱུ་དང་ནི། །ཞེས་སོགས་ཚིགས་བཅད་གཅིག་གིས་ཕྱོགས་སྔ་བརྗོད་པ་དེ་ཉིད་འདིར་བླངས་པའོ། །གཉིས་པ་ལ་གསུམ་སྟེ།  བདེན་པ་གཉིས་ལ་ལྟོས་པའི་གཞན་སྐྱེ་དགག །དེ་ལྟར་དགག་པའི་ཕན་ཡོན་རྣམ་གཉིས་བསྟན། 
གཞན་སྐྱེ་སྒྲུབ་བྱེད་རྣམ་རིག་གྲུབ་མཐའ་བཟློག་པའོ། །དང་པོ་ལ་གཉིས་ཏེ།  དོན་དམ་དུ་གཞན་ལས་སྐྱེ་བ་དགག་པ།  ཀུན་རྫོབ་ཏུ་གཞན་ལས་སྐྱེ་བ་དགག་པའོ། །དང་པོ་ལ་གཉིས་ཏེ།  གནོད་བྱེད་ཀྱི་རིགས་པ་བརྗོད།  འཇིག་རྟེན་

གྱི་གནོད་པ་སྤོང་བའོ། །དང་པོ་ལ་གསུམ་སྟེ།  ཧ་ཅང་ཐལ་བའི་གནོད་བྱེད་བརྗོད།  དུས་ལ་བརྟགས་ཏེ་གཞན་སྐྱེ་དགག །མུ་བཞིར་བརྟགས་ཏེ་གཞན་སྐྱེ་དགག་པའོ། །དང་པོ་ལ་གཉིས་ཏེ།  རིགས་མི་མཐུན་པ་
ལས་སྐྱེ་བར་ཐལ།  སྐྱེ་བ་ངེས་པ་མེད་པར་ཐལ་བའོ། །དང་པོ་ནི།  གཞན་ལས་སོགས་ཏེ།  རྩ་ཤེར་ལས།  རྒྱུ་དང་འབྲས་བུ་གཞན་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་
པར་འགྱུར། །ཞེས་གསུངས་པའི་རིགས་པའོ། །གཉིས་པ་ལ་གཉིས་ཏེ།  ཐལ་བ་དངོས།  རྩོད་པ་སྤོང་བའོ། །དང་པོ་ནི།  ཐམས་ཅད་སོགས་ཏེ།  འདི་གཉིས་ཀ་ཡང་རྒྱུ་མཚན་མཚུངས་པའི་མགོ་སྙོམས་སོ། །གཉིས་པ་ལ་གཉིས་ཏེ། 
རྩོད་པ་དང་།  ལན་ནོ། །དང་པོ་ནི།  རབ་ཏུ་སོགས་སོ། །གཉིས་པ་ནི།  ཇི་ལྟར་སོགས་ཏེ།  སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་པའོ། །གཉིས་པ་ལ་གཉིས་ཏེ།  དུས་ཐ་དད་ལ་གཞན་ཉིད་མེད་པས་གཞན་སྐྱེ་དགག །དུས་
མཉམ་པ་ལ་སྐྱེ་བ་མེད་པས་གཞན་སྐྱེ་དགག་པའོ། །དང་པོ་ལ་གཉིས་ཏེ།  དགག་པ་དངོས།  རྩོད་པ་སྤོང་བའོ། །དང་པོ་ནི།  མྱུ་གུ་སོགས་སོ། །གཉིས་པ་ལ་གཉིས་ཏེ།  གཞན་གཞུང་རྗེས་སུ་བརྗོད།  དེ་ཉིད་བཟློག་
བྱེད་བཤད་པའོ། །དང་པོ་ནི།  ཇི་ལྟར་སོགས་སོ། །གཉིས་པ་ནི།  གལ་ཏེ་སོགས་སོ། །གཉིས་པ་ནི།  གལ་ཏེ་མིག་གི་སོགས་སོ། །གསུམ་པ་མུ་བཞིར་བརྟགས་ཏེ་གཞན་སྐྱེ་དགག་པ་ནི།  བསྐྱེད་བྱ་སོགས་ཏེ།  རྩ་ཤེར་ལས་འབྲས་

བུ་ངོ་བོ་ཉིད་ཡོད་ན། །རྒྱུས་ནི་ཅི་ཞིག་སྐྱེད་པར་བྱེད། །འབྲས་བུ་ངོ་བོ་ཉིད་མེད་ན། །རྒྱུས་ནི་ཅི་ཞིག་སྐྱེད་པར་བྱེད། །སྐྱེ་བ་ཡོད་པ་མ་ཡིན་ན། །རྒྱུ་ཉིད་འཐད་པར་མི་འགྱུར་རོ། །རྒྱུ་ཉིད་འཐད་པ་ཡོད་མིན་ན། །འབྲས་བུ་གང་གིས་ཡིན་
པར་འགྱུར། །ཞེས་པའི་རིགས་པས་འབྲས་བུ་ཡོད་པ་དང་།  མེད་པ་བསྐྱེད་པ་གཉིས་ཀ་ཡིན་ན་ཡང་བཤད་ཟིན་པའི་ཉེས་པར་ཐལ་བས་དགག །དེར་མ་ཟད་དབུ་མ་ལས།  མྱ་ངན་འདས་པ་དངོས་པོ་དང་། །དངོས་མེད་གཉིས་ཀར་
ཇི་ལྟར་འགྱུར། །དེ་གཉིས་གཅིག་ལ་ཡོད་མིན་ཏེ། །སྣང་བ་དང་ནི་མུན་པ་བཞིན། །ཞེས་དང་།  བྱེད་པ་པོར་གྱུར་མ་གྱུར་པ། །གྱུར་མ་གྱུར་དེ་མི་བྱེད་དེ། །ཡིན་དང་མ་ཡིན་གྱུར་ཅིག་ལ། །ཕན་ཚུན་འགལ་བས་ག་ལ་ཡོད། །ཅེས་པའི་
རིགས་པས་ཀྱང་འགོག་པའོ། །གཉིས་ཀ་དང་བྲལ་བ་ལ་ཡང་རྐྱེན་གྱིས་ཅི་ཞིག་བྱ་སྟེ།  མི་སྲིད་པའི་ཕྱིར་རོ། །གཉིས་པ་འཇིག་རྟེན་གྱི་གནོད་པ་སྤང་བ་ལ་གཉིས་ཏེ།  གཞན་གཞུང་རྗེས་སུ་བརྗོད།  ཟློག་བྱེད་རིགས་པ་བཤད་པའོ། །
དང་པོ་ནི།  གང་གིས་སོགས་ཏེ།  དངོས་པོར་སྨྲ་བ་ན་རེ།  གཞན་སྐྱེ་སྒྲུབ་པའི་རིགས་པ་གཞན་གྱིས་ཅི་ཞིག་བྱ་སྟེ།  འཇིག་རྟེན་གྱིས་མཐོང་བ་འདི་རང་གི་ལྟ་བ་ལ་གནས་པ་ན་ཤིན་ཏུ་སྟོབས་དང་ལྡན་པ་ཡིན་ཞིང་།  གཞན་ཁོ་ན་ལས་སྐྱེ་བར་ཡང་
འཇིག་རྟེན་པས་མཐོང་བའི་ཕྱིར་གཞན་སྐྱེ་ཡོད་པར་གྲུབ་ཅིང་། གཞན་སྐྱེ་དགག་པ་ལ་གནོད་དོ་ཞེ་ན།  གཉིས་པ་ལ་གསུམ་སྟེ།  འཇིག་རྟེན་ཚད་མ་དགག་ཕྱིར་བདེན་གཉིས་རྣམ་དབྱེ་བསྟན།  དེས་ན་དེ་ཉིད་སྐབས་སུ་འཇིག་རྟེན་གྱིས་

མི་གནོད།  འཇིག་རྟེན་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པའོ། །དང་པོ་ལ་གཉིས་ཏེ།  མཚན་ཉིད་སྤྱིར་བསྟན།  མཚན་གཞི་སོ་སོར་བཤད་པའོ། །དང་པོ་ནི།  དངོས་ཀུན་སོགས་ཏེ།  འཇིག་རྟེན་
གྱིས་མཐོང་བས་གནས་ལུགས་དཔྱོད་པའི་རིགས་པ་ལ་གནོད་པར་འདོད་པ་ཁྱོད་ལ་འཇིག་རྟེན་གྱི་བྱུང་ཚུལ་ཤིན་ཏུ་མང་ཞིང་རྒྱ་ཆེ་བ་མ་བཤད་པར་འཇིག་རྟེན་གྱིས་གནོད་པའི་བླ་བརྡོལ་ལས་བཟློག་པར་མི་ནུས་པས།  འཇིག་རྟེན་གྱིས་
གནོད་པ་དང་མི་གནོད་པའི་ཡུལ་ཁྱད་པར་ཅན་བསྟན་པའི་ཕྱིར།  རེ་ཤིག་བདེན་པ་གཉིས་ཀྱི་རྣམ་བཞག་བཤད་པ་ནི།  སངས་རྒྱས་བཅོམ་ལྡན་འདས་ཀྱིས་གདུལ་བྱ་ལ་ཐ་སྙད་ཀྱི་སྒོ་ནས་གནས་ལུགས་བསྟན་པའི་ཚེ།  དངོས་པོ་ཐམས་ཅད་ལ་ཀུན་རྫོབ་
དང་དོན་དམ་པའི་ངོ་བོ་གཉིས་བསྟན་ཏེ།  དངོས་པོ་ཐམས་ཅད་ལ་འཕགས་པའི་མཉམ་བཞག་ཡེ་ཤེས་ཀྱིས་རང་གི་ངོ་བོ་སྟོང་ཉིད་རྙེད་པ་དང་།  བརྫུན་པ་མཐོང་བའི་སོ་སོའི་སྐྱེ་བོའི་བློས་བརྫུན་པའི་སྟོབས་ལས་རང་གི་ངོ་བོ་ཡོད་པར་རྙེད་པ་ཉིད་ལ་བདེན་པ་
གཉིས་སུ་བཞག་པ་ཡིན་གྱི།  དེ་གཉིས་ངོ་བོ་ཐ་དད་དུ་ཡོད་པ་ནི་མ་ཡིན་ནོ། །དེ་ལྟར་བློའི་སྒོ་ནས་ངོ་བོ་གཉིས་འཛིན་པའི་མཐོང་བ་ཡང་དག་པའི་ཡུལ་ནི་དོན་དམ་བདེན་པ་ཡིན་ལ།  མཐོང་བ་བརྫུན་པའི་ཡུལ་ནི་ཀུན་རྫོབ་བདེན་པའོ། །འདིར་ཁ་
ཅིག༢༠།  འདིས་ནི་མྱུ་གུ་ལྟ་བུ་གཅིག་གི་ངོ་བོ་ལ་ཡང་ཕྱེ་ན་ཀུན་རྫོབ་ཡིན་པ་དང་།  དོན་དམ་པའི་ངོ་བོ་གཉིས་ཡོད་པར་སྟོན་གྱི།  མྱུ་གུའི་ངོ་བོ་གཅིག་ཉིད་སོ་སྐྱེ་དང་འཕགས་པ་ལ་ལྟོས་ནས་བདེན་པ་གཉིས་སུ་སྟོན་པ་གཏན་མ་ཡིན་ནོ། །དེ་ལྟར་བྱས་ན་ངོ་

བོ་མེད་པའི་ཆོས་མི་སྲིད་པས།  གཞི་གྲུབ་པ་ཡིན་ན།  ངོ་བོ་གཅིག་དང་ཐ་དད་ལས་མ་འདས་ལ།  ངོ་བོ་ཡོད་པ་ཁས་ལེན་ཀྱང་།  རང་བཞིན་གྱིས་གྲུབ་པའི་ངོ་བོ་མེད་པ་མི་འགལ་ལོ་ཞེས་དང་།  བདེན་གཉིས་ངོ་བོ་གཅིག་ལ་ལྡོག་པ་ཐ་དད་པ་
བྱས་པ་དང་།  མི་རྟག་པ་ལྟ་བུ་སྟེ།  བྱང་ཆུབ་སེམས་འགྲེལ་ལས།  ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་ཀུན་རྫོབ་ཡིན། །མེད་ན་མི་འབྱུང་ངེས་པའི་ཕྱིར། །བྱས་དང་
མི་རྟག་པ་བཞིན་ནོ། །ཞེས་བྱ་བ་བྲིས་སོ། །དེ་ནི་མི་འཐད་དེ།  མྱུ་གུའི་ངོ་བོར་གྱུར་པའི་ཀུན་རྫོབ་ཀྱི་ངོ་བོ་དེ་དེའི་ངོ་བོར་གྱུར་པའི་དོན་དམ་གྱི་ངོ་བོ་ཡིན་པར་ཐལ།  དེ་གཉིས་ངོ་བོ་གཅིག་ཡིན་པའི་ཕྱིར།  འདོད་ན།  མཐོང་བ་བརྫུན་པས་རྙེད་པའི་
ངོ་བོ་དེ་མཐོང་བ་ཡང་དག་པས་རྙེད་པའི་ངོ་བོ་ཡིན་པར་ཐལ།  འདོད་པ་དེའི་ཕྱིར།  འདོད་ན།  མཐོང་བ་བརྫུན་པས་རྙེད་པ་དེ་མཐོང་བ་ཡང་དག་པས་རྙེད་པར་ཐལ།  འདོད་པ་དེའི་ཕྱིར།  འདོད་ན།  དེ་གཉིས་ཡུལ་གྱི་ངོ་བོ་རྙེད་ཚུལ་ཁྱད་པར་མེད་
པར་འགྱུར་རོ། །གཞན་ཡང་མྱུ་གུ་ལྟ་བུ་གཅིག་ཉིད་ལ།  བདེན་པ་གཉིས་ཀྱི་མིང་གིས་བཏགས་པའི་བཏགས་དོན་ཐ་སྙད་དུ་རྙེད་པར་ཐལ།  མྱུ་གུའི་ངོ་བོ་ཡིན་པར་གྱུར་པའི་བདེན་གཉིས་ཀྱི་ངོ་བོ་གཉིས་ཡོད་པའི་ཕྱིར།  ཡུལ་ཅན་འཕགས་པའི་
མཉམ་བཞག་དེས་མཐོང་བ་བརྫུན་པས་རྙེད་པའི་རྙེད་དོན་དེ་མཐོང་བར་ཐལ།  དེ་མཐོང་བ་ཡང་དག་པས་རྙེད་པའི་རྙེད་དོན་ལ་སྒྲུབ་འཇུག་གང་ཞིག །ཡུལ་དེ་གཉིས་ངོ་བོ་གཅིག་ཡིན་པའི་ཕྱིར།  གཞན་ཡང་རང་རང་ངོ་བོས་སྟོང་པར་སྒྲུབ་པ་ལ་

དགག་བྱ་དོན་དམ་གྱི་ཁྱད་པར་སྦྱར་དགོས་པར་ཐལ།  བདེན་གཉིས་ཐ་སྙད་དུ་རང་རང་ངོ་བོས་མི་སྟོང་པའི་ཕྱིར།  སྔ་ཕྱི་གཉིས་ཆར་གྱི་རྟགས་བསལ་ཁས་བླངས་སོ། །དེས་ན་བདེན་གཉིས་བྱས་མི་རྟག་བཞིན་དུ་
ངོ་བོ་གཅིག་ཏུ་འདོད་པ་དང་།  ཆོས་ཐམས་ཅད་མིང་གི་ཐ་སྙད་ཀྱིས་བཏགས་པའི་དབང་གིས་བཞག་པ་མ་གཏོགས་པར་མིང་གིས་བཏགས་པའི་དོན་ཐ་སྙད་དུ་ཡང་མེད་པར་འདོད་པ་ནི་འགལ་མི་འགལ་བློ་གཟུ་བོར་གནས་པ་དག་གིས་
དཔྱོད་ཅིག །བྱང་ཆུབ་སེམས་འགྲེལ་གྱི་ལུང་གི་དོན་ནི།  བདེན་གཉིས་ཕན་ཚུན་ལྟོས་ནས་འཇོག་དགོས་པས་ངོ་བོ་ཐ་དད་དུ་མེད་པའི་དཔེར་བྱས་མི་རྟག་གསུངས་པ་ཡིན་གྱི།  ངོ་བོ་གཅིག་པའི་དཔེ་ནི་མ་ཡིན་ཏེ།  དབུ་མ་ཐལ་འགྱུར་བས། 
ཕན་ཚུན་ལྟོས་ནས་གྲུབ་པའི་ཆོས་ལ་ངོ་བོ་གཅིག་དང་ཐ་དད་གཉིས་ཀ་ཁས་མི་ལེན་པའི་ཕྱིར།  གཞན་དུ་ན་རྒྱུ་འབྲས་ལ་ངོ་བོ་གཅིག་དང་ཐ་དད་གང་རུང་ཅིག་ཅིའི་ཕྱིར་ཁས་མི་ལེན་ལེགས་པར་སོམས་ཞིག །གཉིས་པ་ལ་གཉིས་ཏེ།  ཀུན་རྫོབ་བདེན་པ་
དབྱེ་བའི་སྒོ་ནས་བཤད། །དོན་དམ་བདེན་པ་དཔེ་ཡི་སྒོ་ནས་བཤད་པའོ། །དང་པོ་ལ་གཉིས་ཏེ།  སོ་སྐྱེའི་བློ་ལ་ལྟོས་པའི་དབྱེ་བ།  སྐྱེ་འཕགས་གཉིས་ལ་ལྟོས་པའི་དབྱེ་བའོ། །དང་པོ་ལ་བཞི་སྟེ།  ཡུལ་ཅན་མཐོང་བ་བརྫུན་པ་གཉིས་སུ་
དབྱེ།  ཚུལ་དེས་ཡུལ་ལ་ཡང་ལོག་གཉིས་སུ་གྲུབ། །གཉིས་པ་འཇིག་རྟེན་ལས་ཀྱང་མེད་པར་བསྟན། །དེ་ཉིད་དཔེར་བྱས་སྐབས་ཀྱི་ལན་ལ་སྦྱར་བའོ། །དང་པོ་ནི།  མཐོང་བ་སོགས་ཏེ།  མཐོང་བ་བརྫུན་པ་ཉིད་ལ་ཡང་།  གློ་བུར་གྱི་

འཁྲུལ་རྒྱུས་མ་སླད་པའི་དབང་པོ་གསལ་བ་དང་།  གློ་བུར་གྱི་འཁྲུལ་རྒྱུས་སླད་པའི་དབང་པོ་སྐྱོན་ལྡན་གྱི་ཤེས་པ་གཉིས་ཡོད་པ་ལས་སྔ་མ་ནི་འཇིག་རྟེན་ཉིད་ལ་ལྟོས་ནས་མཐོང་བ་ཡང་དག་པ་དང་།  ཕྱི་མ་ནི་འཇིག་རྟེན་ཉིད་ལ་ལྟོས་ནས་
མཐོང་བ་བརྫུན་པར་བཞག་སྟེ།  འགྲེལ་པར།  དེའི་ཕྱིར་དེ་ལྟར་བདེན་པ་གཉིས་རྣམ་པར་གཞག་ནས།  མཐོང་བ་བརྫུན་པ་རྣམས་ལ་ཡང་།  མཐོང་བ་ཡང་དག་པ་དང་བརྫུན་པ་ཉིད་ལས་གཉིས་ཉིད་ཡོད་པས་ཞེས་གསུངས་པས་སོ། །
གཉིས་པ་ནི།  གནོད་པ་སོགས་ཏེ།  སྔར་གྱི་ཡུལ་ཅན་གཉིས་པོ་དེས་ཡུལ་ལ་ཡང་ལོག་གཉིས་སུ་ཕྱེ་བའོ། །འདིར་ཕྱི་མ༢༡་དག་ཡང་དག་ཀུན་རྫོབ་དང་ལོག་པའི་ཀུན་རྫོབ་ཀྱི་ཐ་སྙད་ནི་རང་རྒྱུད་པའི་ལུགས་ཡིན་གྱི།  ཐལ་འགྱུར་བས་
ནི་འཇིག་རྟེན་ཉིད་ལྟོས་བདེན་པའི་ཀུན་རྫོབ་དང་།  འཇིག་རྟེན་ཉིད་ལྟོས་ལོག་པའི་ཀུན་རྫོབ་ཞེས་ཁས་ལེན་ཅིང་།  སྔ་མ་ཁས་མི་ལེན་ཏེ།  ཡང་དག་ཡིན་ན་ཀུན་རྫོབ་ཡིན་པར་འགལ་བའི་ཕྱིར་རོ་ཞེས་སྨྲའོ། །འོ་ན་ཀུན་རྫོབ་བདེན་
པ་ཞེས་པའི་ཐ་སྙད་ཀྱང་མི་འཐད་པར་འགྱུར་ཏེ།  ཀུན་རྫོབ་ཡིན་ན་བདེན་པ་ཡིན་པར་འགལ་བའི་ཕྱིར།  དེ་ནི་བློ་ཀུན་རྫོབ་པའི་ངོ་བོ༷ར་བདེན་པ་ལ་འཇོག་པས་སྐྱོན་མེད་དོ་སྙམ་ན།  ཡང་དག་ཀུན་རྫོབ་ཅེས་པ་ཡང་།  བློ་ཀུན་རྫོབ་
པ་ལ་ལྟོས་ནས་ཡང་དག་ཏུ་འཇོག་པས་སྐྱོན་མེད་དེ།  འགྲེལ་པའི་ལུང་སྔར་དྲངས་པ་ལས།  མཐོང་བ་བརྫུན་པ་ཉིད་ལ་ཡང་།  མཐོང་བ་ཡང་དག་པ་དང་།  མཐོང་བ་བརྫུན་པ་གཉིས་སུ་ཕྱེ་བ་ལྟ་བུའོ། །དེས་ན་ཇོ་བོ་རྗེ་རྗེས་འབྲང་

དང་བཅས་པ་དང་།  ཞང་ཐང་སག་པ་རྗེས་འབྲང་དང་བཅས་པ་སོགས་ཐལ་འགྱུར་བའི་ལུགས་ལ་ཤིན་ཏུ་མཁས་པ་སྔར་བྱོན་པ་རྣམས་ཀྱིས་ཡང་ལོག་གི་ཐ་སྙད་ཐལ་རང་གཉིས་ལ་ཁྱད་པར་མེད་པར་རྣམ་གཞག་
མཛད་པ་ལྟར་ཁྱད་པར་མེད་པར་ཁས་བླང་བར་བྱའོ། །གསུམ་པ་ནི།  མི་ཤེས་སོགས་ཏེ།  ཚིག་རྐང་དང་པོ་གཉིས་ཀྱིས་ཡིད་གློ་བུར་གྱི་འཁྲུལ་རྒྱུས་སླད་པའི་ཤེས་པ་དང་།  གསུམ་པས་དབང་ཤེས་གློ་བུར་གྱི་འཁྲུལ་རྒྱུས་སླད་
པའི་ཡུལ་རྣམས་དོན་དམ་དུ་མེད་པར་མ་ཟད།  ཀུན་རྫོབ་ཉིད་ལ་ཡང་འཇིག་རྟེན་གྱི་ཐ་སྙད་དུ་མེད་པར་བསྟན་ཏོ། །འདིར་གནད་ཀྱི་དོན་འདི་ཆེ་སྟེ།  འཕགས་པའི་མཉམ་བཞག་ལ་ལྟོས་ནས་མཐོང་བ་བརྫུན་པར་བཞག་པའི་ཡུལ་ཐམས་ཅད་བློ་ཀུན་རྫོབ་
པའི་ངོར་བདེན་པས་ཀུན་རྫོབ་བདེན་པ་ཡིན་པར་ཁྱད་པར་མེད་ཀྱང་།  ཐ་སྙད་བདེན་པ་ཡིན་མིན་གྱི་ཁྱད་པར་ཡོད་དེ།  ལོག་པའི་ཀུན་རྫོབ་བདེན་པ་རྣམས་ནི་ཐ་སྙད་བདེན་པ་མ་ཡིན་ཏེ། གྲུབ་མཐའ་ལ་ཞུགས་མ་ཞུགས་ཐམས་ཅད་ལ་ཐུན་མོང་དུ་
ཡོད་པའི་ལྷན་སྐྱེས་ཀྱི་བློ་རང་དགའ་བའི་ངོར་བདེན་པའི་ཐ་སྙད་མི་བྱེད་པའི་ཕྱིར།  འོ་ན་ཀུན་རྫོབ་ཀྱི་བདེན་པ་ཡང་མ་ཡིན་པར་མཚུངས་སོ་ཞེ་ན།  དེ་ནི་གནད་མ་ཟིན་པ་སྟེ།  མཐོང་བ་བརྫུན་པའི་ངོར་བདེན་པའི་ཕྱིར་མཐོང་བ་བརྫུན་པ་ལ་གཉིས་
སུ་ཕྱེ་བའི་གཉིས་ཀ་མཐོང་བ་བརྫུན་པ་ཡིན་པར་ཁྱད་པར་མེད་ཅིང་།  ཕྱི་མའི་ངོར་བདེན་པ་ཡང་དེ་བློ་ལ་ལྟོས་གཉིས་ཆར་བདེན་པ་སྟེ། །ཞེས་གསུངས་པས་བསྟན་པའི་ཕྱིར་རོ། །མདོར་ན་ལོག་པའི་ཀུན་རྫོབ་ཐམས་ཅད་ནི་ཀུན་རྫོབ་

བདེན་པ་ཡིན་ཀྱང་། །ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། །ཞེས་དང་།  ཐ་སྙད་བདེན་པ་ཐབས་སུ་གྱུར་པ་དང་། །ཞེས་དང་།  འཇིག་རྟེན་ཀུན་རྫོབ་བདེན་པ་དང་། །ཞེས་པ་རྣམས་ཀྱིས་བསྟན་པའི་ཐ་སྙད་བདེན་པ་
དང་།  འཇིག་རྟེན་ཀུན་རྫོབ་བདེན་པ་ལྟར་ཐ་སྙད་དུ་ཡོད་པ་ནི་མ་ཡིན་ཏེ།  དེ་དག་ནི་གསུང་རབ་ཀྱི་བརྗོད་བྱ་ཐམས་ཅད་བདེན་པ་གཉིས་སུ་འདུས་པར་གསུངས་པའི་ཡ་གྱལ་གྱི་ཀུན་རྫོབ་བདེན་པ་ཡིན་ལ།  ལོག་པའི་ཀུན་རྫོབ་རྣམས་ནི་དེ་ལྟར་མ་
ཡིན་པའི་ཕྱིར་ཏེ།  དོན་དམ་བདེན་པ་རྟོགས་པའི་ཐབས་སུ་མི་རུང་བའི་ཕྱིར་རོ། །དེས་ན་འདིའི་གྲུབ་འབྲས་ལ།  ཀུན་རྫོབ་བདེན་པ་ཡིན་ན་ཡོད་པས་མ་ཁྱབ་ཅིང་།  ཐ་སྙད་བདེན་པ་ཡིན་ན་ཡོད་པས་ཁྱབ་ཅེས་དང་།  ཀུན་རྫོབ་ཏུ་ཡོད་ན་ཡོད་པས་མ་
ཁྱབ་ཅིང་། །ཐ་སྙད་དུ་ཡོད་ན་ཡོད་པས་ཁྱབ་ཅེས་འབྱུང་ལ།  དེང་སང་སྒྲོས་རང་དགའ་བ་རེ་རེའི་རྗེས་སུ་སྐྱེ་བོ་མང་པོ་ཁ་མཐུན་ངོར་མི་བདེ་ཡང་།  དབུ་མའི་གཞུང་ལུགས་ཀྱི་མགོ་མཇུག་བསྒྲིགས་ན་འདི་ལས་གཞན་དུ་སྨྲ་ཐབས་ཨེ་འདུག་ལེགས་
པར་དཔྱོད་ཅིག །ཁྱད་པར་འདི་མ་ཕྱེད་པར་ཁ་ཅིག་༢༢་གཞུང་འདི་ལ་ཞེན་ཡུལ་ལ་འཁྲུལ་བའི་ཞེན་ཡུལ་ཐ་སྙད་དུ་ཡང་མེད་པར་བསྟན་པ་ཞེས་པའི་ས་བཅད་བྱས་ནས།  མུ་སྟེགས་བྱེད་རྣམས་ཀྱིས་རང་རང་གི་གཞུང་ལས་བྱུང་བའི་བདག་ཉིད་ཇི་ལྟ་བ་བཞིན་
དུ་ཡོན་ཏན་གསུམ་ལ་སོགས་པ་གང་བརྟགས་པ་ནི་འཇིག་རྟེན་གྱི་ཀུན་རྫོབ་ཏུ་ཡང་ཡོད་པ་མ་ཡིན་ནོ། །འདིས་ནི་ལུགས་འདིས་བློ་འཁྲུལ་པ་གཅིག་གི་ངོར་ཡོད་པ་ལ་ཀུན་རྫོབ་ཏུ་ཡོད་པར་འཇོག་ཟེར་བ་ལེགས་པར་བཀག་གོ་ཞེས་དང་།  ད་ལྟ་

གཟུགས་སྒྲ་སོགས་ལྔ་རང་གི་མཚན་ཉིད་ཀྱིས་གྲུབ་པར་དབང་ཤེས་ལ་སྣང་བ་ནི་མ་རིག་པས་སླད་པ་ཡིན་པས་ཤེས་པ་དེ་དང་།  གཟུགས་བརྙན་དང་བྲག་ཆ་སོགས་སྣང་བའི་དབང་ཤེས་རྣམས་ལ་ཕྲ་རགས་ཙམ་མ་གཏོགས་པ་སྣང་ཡུལ་ལ་འཁྲུལ་མ་འཁྲུལ་ལ་ཁྱད་
པར་མེད་ཅིང་།  སྔོ་སོགས་རང་གི་མཚན་ཉིད་ཀྱིས་གྲུབ་པ་དག་གཟུགས་བརྙན་བྱད་བཞིན་དུ་ཡོད་པ་མི་སྲིད་ཀྱང་།  བྱད་བཞིན་དུ་མེད་པའི་གཟུགས་བརྙན་ཡོད་པ་བཞིན་དུ། རང་གི་མཚན་ཉིད་ཀྱིས་གྲུབ་པ་མིན་ཀྱང་སྔོ་སོགས་ཡོད་དགོས་ལ།  དེ་ཡང་ཕྱི་རོལ་གྱི་
དོན་དུ་ཡོད་པ་བཞིན་དུ་གཟུགས་བརྙན་ཡང་གཟུགས་ཀྱི་སྐྱེ་མཆེད་དུ་བཞེད་པ་ཡིན་ཏེ།  འོག་ནས་གཟུགས་བརྙན་གྱིས་དེ་སྣང་བའི་དབང་ཤེས་བསྐྱེད་པར་ཡང་གསུངས་སོ། །ཚུལ་དེ་དག་ནི་མིག་ལ་རྟ་གླང་དུ་སྣང་བའི་སྒྱུ་མ་དང་།  བྲག་ཆ་སོགས་ལ་ཡང་ཤེས་པར་
བྱ་སྟེ།  ལུགས་འདིའི་རྣམ་བཞག་ཐུན་མོང་མ་ཡིན་པའོ། །ཞེས་བྲིས་སོ། །དེ་ལ་མུ་སྟེགས་བྱེད་རྣམས་ཀྱིས་བརྟགས་པའི་ཞེན་ཡུལ་འཇིག་རྟེན་ཀུན་རྫོབ་ཏུ་ཡོད་པ་མ་ཡིན་པ་འཐད་ཀྱང་།  དེས་བློ་འཁྲུལ་པ་གཅིག་གི་ངོར་ཡོད་པ་ལ་ཀུན་རྫོབ་ཏུ་ཡོད་པར་འཇོག་པ་བཀག་
ཅེས་པ་ནི་འཇིག་རྟེན་ཀུན་རྫོབ་བདེན་པའི་ཁྱད་པར་མ་ཕྱེད་པ་སྟེ།  དབང་པོ་སྐྱོན་ལྡན་གྱི་ཤེས་པའི་ངོར་བདེན་པས་ཀུན་རྫོབ་བདེན་པར་མི་འཇོག་ན།  ཀུན་རྫོབ་བདེན་པ་ཡིན་ན་ཡང་དག་ཀུན་རྫོབ་ཡིན་པས་ཁྱབ་པར་ཐལ་བའི་ཕྱིར་རོ། །དབང་པོ་སྐྱོན་མེད་ཀྱི་ཤེས་པ་དང་།  སྐྱོན་
ལྡན་གྱི་ཤེས་པ་གཉིས་ཀྱི་སྣང་ཡུལ་མེད་མཚུངས་ཡིན་པར་ཐལ།  དེ་གཉིས་སྣང་ཡུལ་ལ་འཁྲུལ་པར་མཚུངས་པའི་ཕྱིར།  མ་ཁྱབ་ན་ཞེན་ཡུལ་ལ་འཁྲུལ་པའི་ཤེས་པ་ཡིན་ན་ཞེན་ཡུལ་ཐ་སྙད་དུ་ཡང་མེད་པས་ཁྱབ་པ་བུད།  གཞན་ཡང་།  ཀུན་རྫོབ་བདེན་པ་ལ་འཇིག་རྟེན་ཉིད་

ལྟོས་བདེན་པའི་ཀུན་རྫོབ་དང་།  ལོག་པའི་ཀུན་རྫོབ་གཉིས་སུ་ཕྱེ་བ་མི་འཐད་པར་ཐལ།  དབང་པོ་སྐྱོན་ལྡན་གྱི་ཤེས་པའི་ཡུལ་སྒྱུ་མ་དང་གཟུགས་བརྙན་སོགས་རྟ་གླང་བྱད་བཞིན་དུ་ཞེན་པའི་ཞེན་ཡུལ་ནི་ཀུན་རྫོབ་བདེན་པ་ཙམ་དུ་ཡང་མི་རུང་།  སྣང་ཡུལ་ནི་འཇིག་རྟེན་ཉིད་དུ་བདེན་
པའི་ཀུན་རྫོབ་ཡིན་པའི་ཕྱིར།  རྟགས་ཕྱི་མ་ཁས་བླངས་ཏེ།  རང་གི་མཚན་ཉིད་ཀྱིས་མ་གྲུབ་པའི་སྔོ་སོགས་དང་།  བྱད་བཞིན་དུ་མེད་པའི་གཟུགས་བརྙན་གཉིས་ཐ་སྙད་དུ་ཡོད་མཚུངས་སུ་ཁས་བླངས་པའི་ཕྱིར་རོ། །གཟུགས་བརྙན་གྱིས་དེ་སྣང་གི་དབང་ཤེས་བསྐྱེད་པར་
གསུངས་པས་གཟུགས་བརྙན་ཕྱི་རོལ་གྱི་དོན་དུ་འདོད་པ་ནི་གོང་དུ་རྨི་ལམ་དུ་དབང་ཤེས་ཡོད་པར་སློབ་དཔོན་འདི་བཞེད་ཅེས་པ་ནི་ལོག་པར་བཤད་པ་ཆེན་པོའོ། །ཞེས་བྲིས་པ་དང་འགལ་ཏེ།  དེ་ཕྱིར་རྨི་ལམ་དུ་ཡང་དེར་དངོས་མིག །བརྫུན་པའི་ཡུལ་ཅན་རྟོགས་པའི་རྒྱུར་ཁས་
བླངས། །ཞེས་གསུངས་པས་སོ། །བཞི་པ་ནི།  མིག་ནི་སོགས་ཏེ།  སྔར་མཐོང་བ་བརྫུན་པ་ལ་གཉིས་སུ་ཕྱེ་བའི་དགོས་པ་ཡང་དབང་པོ་སྐྱོན་ལྡན་གྱི་མཐོང་བས་དབང་པོ་སྐྱོན་མེད་ཀྱི་མཐོང་བ་ལ་མི་གནོད་པ་དཔེར་བྱས་ནས་འཇིག་རྟེན་པས་གཞན་སྐྱེ་མཐོང་ན་ཡང་འཕགས་
པའི་མཉམ་བཞག་གི་གཟིགས་ངོར་གཞན་སྐྱེ་མེད་པ་ལ་མི་གནོད་པར་བསྒྲུབ་པའོ། །འདིར་དྲི་མེད་བློ་ཅེས་པས་སྔར་གྱི་ཡང་དག་མཐོང་བ་འཕགས་པའི་མཉམ་གཞག་གི་མཁྱེན་པར་གྲུབ་ལ།  ཁ་ཅིག༢༣་རང་ཉིད་ཀྱང་དེ་ཁས་བླངས་བཞིན་དུ་དེ་ལ་རི༷ག་ཤེས་ཚད་མ་ཅེས་པའི་ཐ་སྙད་བྱེད་
པ་ནི་རྣམ་བཞག་མ་ཆགས་ཏེ།  རི༷ག་ཤེས་ཚད་མ་ནི་རྟགས་ལ་བརྟེན་པའི་རྗེས་དཔག་ཡིན་པའི་ཕྱིར་རོ། །གཉིས་པ་ནི་གཏི་མུག་སོགས་ཏེ་འདིར་ཀུན་རྫོབ་བདེན་པ་དང་།  ཀུན་རྫོབ་ཙམ་གཉིས་ལས།  དང་པོ་ནི་བདེན་འཛིན་ལྷན་སྐྱེས་ཀྱི་མ་རིག་པའི་ངོར་བདེན་པར་སྣང་བ་ཡིན་ལ་ཕྱི་མ་ནི་ཉན་རང་དགྲ་

བཅོམ་པ་དང་བྱང་སེམས་འཕགས་པ་ཉོན་མོངས་པ་ཅན་གྱི་མ་རིག་པ་སྤངས་པ་རྣམས་ལ་བཅོས་མའི་རང་བཞིན་དུ་སྣང་བ་སྟེ།  བདེན་པར་མངོན་པར་རློམ་པ་མེད་པའི་ཕྱིར་རོ། །དེ་ཡང་གཞི་གཅིག་ཉིད་སྣང་ཚུལ་གྱི་སྒོ་ནས་སོ་སོར་ཕྱེ་བ་ཡིན་གྱི་ཡུལ་གྱི་ངོས་ནས་སོ་སོར་ཡོད་པ་ནི་མ་
ཡིན་ནོ། །དེ་ལྟར་ན་སྔ་མས་ཡུལ་ཅན་ལ་ཀུན་རྫོབ་ཏུ་འཇོག་པ་དང་ཕྱི་མས་ཡུལ་ལ་ཀུན་རྫོབ་ཏུ་འཇོག་པ་འགལ་ལོ་སྙམ་ན།  ཀུན་རྫོབ་ཀྱི་སྐད་དོད་སཾ་བྲིཏྟི་ཞེས་ཡང་དག་སྒྲིབ་བྱེད་ཅེས་པར་འགྱུར་ལ་ཡུལ་ཅན་བདེན་འཛིན་གྱི་མ་རིག་པ་ནི་ཡང་དག་པ་ཡུལ་གྱི་དོན་མཐོང་བ་ལ་སྒྲིབ་པར་བྱེད་
པས་ན་ཡང་དག་སྒྲིབ་བྱེད་དེ།  དངོས་པོ་བདེན་པར་མེད་པ་ལ་བདེན་པར་མངོན་པར་ཞེན་པའི་ཕྱིར་རོ། །འཕགས་པ་གསུམ་གྱི་རྗེས་ཐོབ་ལ་སྣང་བའི་འདུ་བྱེད་ཡུལ་གྱི་ཆ་དེ་ཡང་ཡང་དག་སྒྲིབ་བྱེད་དེ་གཉིས་སྣང་གི་བག་ཆགས་ཀྱི་དབང་གིས་བྱུང་བས་སྣང་མེད་ཀྱི་མཉམ་བཞག་ལ་སྒྲིབ་པར་བྱེད་པའི་
ཕྱིར་རོ།  དེས་ན་བདེན་གཉིས་ལས།  གང་ཞིག་གིས་ནི་གང་ཞིག་ལ། །ཡང་དག་སྒྲིབ་བྱེད་ཀུན་རྫོབ་འདོད། །ཅེས་པ་ཡང་ཡུལ་དང་ཡུལ་ཅན་གཉིས་ཀ་ལ་སྦྱར་བའི་ལུང་ཡིན་ལ།  འདིར་ཡང་དེ་བཞིན་ཏེ།  བདེན་པ་ཞེས་པའི་ཚིག་དང་འབྲེལ་བའི་ཚེ་ན་ཡུལ་ཅན་དང་། དེ་དང་མ་འབྲེལ་
བའི་ཚེ་ན་ཡུལ་ལ་ཡང་དག་སྒྲིབ་བྱེད་ཀྱི་སྒྲ་འཇུག་པ་ནི་གནད་ཀྱི་དོན་ནོ། །ཁ་ཅིག༢༤་འདིར་བྱང་ཆུབ་སེམས་དཔའ་ཉོན་མོངས་ཅན་གྱི་མ་རིག་པ་སྤངས་པའི་མ་མཐའི་ས་མཚམས་ས་བརྒྱད་པ་ནས་འཇོག་པར་འདོད་པ་ནི་ཐེག་པ་ཆེན་པོའི་ལམ་ལ་སྐུར་པ་འདེབས་པ་སྟེ།  ཉན་ཐོས་ཀྱིས་
བདག་མེད་ཚེ་གསུམ་དུ་བསྒོམས་པས་བདེན་འཛིན་སྤང་ནུས་ལ་ཐེག་པ་ཆེན་པོས་བསྐལ་པ་གྲངས་མེད་གཅིག་ལ་སོགས་པར་བསྒོམས་ཀྱང་སྤང་མ་ནུས་པར་ཁས་བླངས་པའི་ཕྱིར་དང་།  ཐེག་ཆེན་ལ་ས་བརྒྱད་པ་མ་ཐོབ་བར་དུ་སྤང་བྱ་ལྷག་པོ་སྤང་བ་མེད་པར་ཁས་བླངས་པའི་ཕྱིར་དང་།  ཡུལ་

ཅན་གྱི་ངོས་ནས་ཐེག་ཆེན་རིགས་པ་རྒྱས་པས་སྤང་བྱ་སྤང་བ་ལ་ནུས་པ་ཆེ་བར་ཁས་བླངས་པས་འགལ་འདུའི་ཕུང་པོ་འབའ་ཞིག་ཏུ་སྣང་བའི་ཕྱིར་རོ། །བོད་ཀྱི་འཇུག་པའི་བཤད་སྲོལ་ཅིག་ལ་དྲུང་བློ་བའི་ལུགས་འདི་ནོར་བ་ཆེ་ཤོས་དང་མང་ཤོས་ཅིག་ཏུ་འདུག་གོ།  འགྲེལ་པར།  ཀུན་རྫོབ་ཀྱི་བདེན་པ་
ནི་བསླུ་བར་བྱེད་པ་ཉིད་ཀྱི་ཕྱིར་དོན་དམ་པའི་བདེན་པ་མ་ཡིན་ནོ། །ཞེས་གསུངས་པ་འདིས་རྗེ་ས་པཎ་གྱིས་ཐལ་རང་གི་ཁྱད་པར་གསུངས་པ་དོན་ལ་གནས་པར་གྲུབ་བོ། །གཉིས་པ་ནི།  རབ་རིབ་སོགས་ཏེ།  འགྲེལ་པར།  འཕགས་པ་བདེན་པ་གཉིས་ལ་འཇུག་པའི་མདོ་དྲངས་པ་ལས།  ལྷའི་བུ་
གལ་ཏེ་དོན་དམ་པར་ན་དོན་དམ་པའི་བདེན་པ་ལུས་དང་ངག་དང་ཡིད་ཀྱི་ཡུལ་གྱི་རང་བཞིན་དུ་འགྱུར་ན་ནི།  དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ།  ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ་དོན་དམ་པར་ན་དོན་དམ་པའི་བདེན་པ་ནི་ཐ་སྙད་ཐམས་ཅད་ལས་འདས་པ།  བྱེ་བྲག་
མེད་པ།  མ་སྐྱེས་པ།  མ་འགགས་པ།  སྨྲ་བར་བྱ་བ་དང་།  སྨྲ་བ་དང་།  ཤེས་པར་བྱ་བ་དང་།  ཤེས་པ་དང་བྲལ་བའོ། །ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ།  ཇི་ལྟར་དོན་དམ་པའི་བདེན་པའོ་
ཞེས་བརྗོད་པ་ལྟར་ནི་མ་ཡིན་ནོ། །ཆོས་ཐམས་ཅད་ནི་བརྫུན་ཏེ་བསླུ་བའི་ཆོས་སོ། །ལྷའི་བུ་དོན་དམ་པའི་བདེན་པ་ནི་བསྟན་པར་མི་ནུས་སོ། །དེ་ཅིའི་ཕྱིར་ཞེ་ན།  གང་གིས་སྟོན་པ་དང་།  ཅི་སྟོན་པ་དང་།  གང་ལ་སྟོན་པའི་ཆོས་དེ་དག་ཐམས་ཅད་དོན་དམ་པར་རབ་ཏུ་མ་སྐྱེས་པའོ། །རབ་ཏུ་མ་སྐྱེས་
པའི་ཆོས་རྣམས་ཀྱིས་ནི་རབ་ཏུ་མ་སྐྱེས་པའི་ཆོས་རྣམས་བཤད་མི་ནུས་སོ། །ཞེས་གསུངས་སོ། །མདོ་འདིས་དོན་དམ་པའི་བདེན་པ་ནི་འཕགས་པའི་སོ་སོ་རང་རིག་པའི་ཡེ་ཤེས་ཀྱིས་གཉིས་སྣང་ནུབ་པའི་ཚུལ་གྱིས་མྱང་བར་བྱ་བ་ཡིན་གྱི།  གཉིས་སྣང་དང་བཅས་ན་རྣམ་

མཁྱེན་གྱི་བར་གྱི་ཡུལ་ཡང་དོན་དམ་བདེན་པ་མ་ཡིན་པ་དང་།  དོན་དམ་བདེན་པ་རང་གི་ངོ་བོ་ཇི་ལྟ་བ་བཞིན་གདུལ་བྱ་ལ་བསྟན་མི་ནུས་ཀྱི།  གདུལ་བྱ་ལ་ཐ་སྙད་ཀྱིས་བསྟན་པ་ན་སྒྲ་རྟོག་གི་ཡུལ་ཐམས་ཅད་རྣམ་གྲངས་པའི་དོན་དམ་
ཞེས་བྱ་བ་ཀུན་རྫོབ་བདེན་པ་ཡིན་པར་བསྟན་ནོ། །དེ་ལྟར་ན་རྟོགས་པ་དོན་དམ་དང་།  བསྟན་པ་དོན་དམ་གཉིས་སུ་བྱས་ནས་སྔ་མ་མཚན་ཉིད་པ་དང་།  ཕྱི་མ་བཏགས་པ་བར་གྲུབ་སྟེ།  སློབ་དཔོན་འདིས་རིགས་པ་དྲུག་ཅུ་པའི་འགྲེལ་པར། 
བདེན་པ་གཉིས་སུ་ཕྱེ་བ་ནི།  འཇིག་རྟེན་པའི་བློ་ལ་ལྟོས་ནས་ཡིན་པར་གསུངས་པ་ཡང་སྒྲས་བསྟན་པའི་བདེན་གཉིས་ལ་དགོངས་པའོ། །གཞུང་འདིས་བདེན་གཉིས་ངོ་བོ་གཅིག་ཡིན་པ་ཡང་བཀག་སྟེ།  འཁར་གཞོང་དུ་སྐྲ་ཤད་མེད་པ་
དང་།  ཡོད་པ་གཉིས་ངོ་བོ་གཅིག་པར་མི་རུང་བའི་ཕྱིར་རོ། །གཉིས་པ་དེས་ན་དེ་ཉིད་སྐབས་སུ་འཇིག་རྟེན་གྱིས་མི་གནོད་པ་ནི།  གལ་ཏེ་སོགས་ཏེ།  འཇིག་རྟེན་གྱི་མཐོང་བ་དེ་ཁོ་ན་ཉིད་ལ་ཚད་མ་མ་ཡིན་པས་དེས་གཞན་སྐྱེ་མཐོང་ན་
ཡང་དེ་ཁོ་ན་ཉིད་ལ་དཔྱོད་པའི་སྐབས་སུ་གནོད་པ་མེད་ཅེས་པའོ། །གསུམ་པ་འཇིག་རྟེན་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པ་ནི།  འཇིག་རྟེན་སོགས་ཏེ།  འགྲེལ་པར།  དཔེར་ན་ཁ་ཅིག་གིས།  ངའི་རྫས་ཕྲོགས་སོ་ཞེས་སྨྲས་
པ་དང་།  ཅིག་ཤོས་ཀྱིས་དེ་ལ་རྒལ་ཞིང་བརྟག་པ་རྫས་དེ་ནི་ཅི་ཞིག་ཡིན་དེས་བུམ་པའོ་ཞེས་སྨྲས་པ་ལ།  བུམ་པ་ནི་རྫས་མ་ཡིན་ཏེ།  གཞལ་བྱ་ཡིན་པའི་ཕྱིར།  རྨི་ལམ་གྱི་བུམ་པ་བཞིན་ནོ།  ཞེས་དེས་དེ་སུན་འབྱིན་པར་བྱེད་པ་དེ་ལྟ་བུ་

ལ་སོགས་པའི་ཡུལ་ལ་འཇིག་རྟེན་པའི་དོན་འཇིག་རྟེན་པའི་གྲགས་པ་ཉིད་ཀྱིས་སེལ་བར་བྱེད་པ་ལ་འཇིག་རྟེན་གྱིས་གནོད་པར་འགྱུར་གྱི་ཞེས་གསུངས་པའི་དོན་ཐ་སྙད་རྣམ་གཞག་གི་ཚེ་བུམ་པ་རྫས་ཡིན་པ་བཀག་པ་ལ་འཇིག་རྟེན་གྱིས་གནོད།  དོན་
དམ་རྣམ་གཞག་གི་ཚེ་དེ་ལ་འཇིག་རྟེན་གྱིས་མི་གནོད་ཅེས་པའི་དོན་ཡིན་ནོ། །གཉིས་པ་ཀུན་རྫོབ་ཏུ་གཞན་ལས་སྐྱེ་བ་དགག་པ་ནི།  གང་ཕྱིར་སོགས་ཏེ།  འདིས་སྔར་གྱི་མི་གཙང་བའི་ས་བོན་དང་།  ཕྱིས་ཀྱི་བུ་གཉིས་གཞན་ཡིན་པ་བཀག་
པ་ཡིན་གྱི།  གཅིག་ཏུ་སྟོན་པ་ནི་མ་ཡིན་ཏེ་བདག་གིས་བུ་འདི་བསྐྱེད་ཅེས་སྨྲ་བའི་འཇིག་རྟེན་པ་དེ་ལ་བུ་འདི་ལྟ་བུ་ཞིག་དང་པོ་ནས་མའི་མངལ་དུ་བླུག་པ་ཡིན་ནམ་ཞེས་བྲིས་པ་ན།  དེ་ནི་མ་ཡིན་ཏེ།  མི་གཙང་བའི་ས་བོན་ཙམ་བླུག་པ་ལས་
བུ་འདི་བྱུང་ཅེས་སྨྲ་བའི་ཕྱིར་རོ། །དེས་ན་གཞུང་འདིས་འཇིག་རྟེན་གྱི་ཐ་སྙད་ཉིད་ལ་ཡང་གཞན་སྐྱེ་མེད་ཅེས་བསྟན་ཅིང་།  གཞུང་གོང་མས་ནི་ཡོད་ན་ཡང་དེས་དེ་ཁོ་ན་ཉིད་ལ་གཞན་སྐྱེ་བཀག་པ་ལ་འཇིག་རྟེན་གྱིས་མི་གནོད་ཅེས་བསྟན་ཏོ། 
གཉིས་པ་དེ་ལྟར་བཀག་པའི་ཕན་ཡོན་རྣམ་གཉིས་བསྟན་པ་ལ་གཉིས་ཏེ།  རྟག་ཆད་གཉིས་ལས་གྲོལ་བའི་ཡོན་ཏན་དང་།  ལས་ཀྱི་འབྲས་བུ་འཐད་པའི་ཡོན་ཏན་ནོ། །དང་པོ་ལ་གསུམ་སྟེ།  རྟག་ཆད་གཉིས་ལས་གྲོལ་བའི་ཚུལ།  དེ་ཡི་འཐད་པ་
རྒྱས་པར་བཤད།  བཤད་པས་གྲུབ་པའི་མཇུག་སྡུད་བསྟན་པའོ། །དང་པོ་ནི།  གང་ཕྱིར་སོགས་ཏེ།  འདི་ལ་རྟག་ཆད་ལས་གྲོལ་བའི་ཚུལ།  སྒྲུབ་བྱེད་ཀྱི་ལུང་དང་སྦྱར་བ།  དེས་ལོག་རྟོག་གཞན་ཁེགས་པ་དང་གསུམ་ལས།  དང་པོ་ནི།  མྱུ་གུའི་དུས་ན་ས་བོན་

ཆད་པ་མ་ཡིན་ཏེ།  མྱུ་གུ་ས་བོན་ལས་གཞན་མ་ཡིན་པའི་ཕྱིར་རོ། །ཁྱབ་སྟེ།  བ་ལང་བ་མེན་ལས་གཞན་ཡིན་པའི་རྒྱུ་མཚན་གྱིས་བ་ལང་ཤི་བའི་ཚེ་བ་མེན་ཡོད་ཀྱང་བ་ལང་རྒྱུན་ཆད་པ་མ་ཡིན་པ་མ་ཡིན་པའི་ཕྱིར་རོ། །མྱུ་གུའི་དུས་ན་ས་བོན་རྟག་པ་ཡང་མ་ཡིན་ཏེ།  མྱུ་གུ་
ས་བོན་དང་གཅིག་ཉིད་མ་ཡིན་པས།  མྱུ་གུའི་དུས་ན་ས་བོན་ཡོད་པ་མ་ཡིན་པའི་ཕྱིར་རོ། །དེས་ན་གཞུང་འདིར་ཐ་སྙད་རྣམ་གཞག་ལ་ཡང་འབྲས་བུའི་དུས་ན་རང་གི་རྒྱུ་དེ་ཡོད་པ་ཡང་མ་ཡིན།  མེད་པ་ཡང་མ་ཡིན་ཞེས་བྱ་བར་གྲུབ་སྟེ།  ཡོད་ན་རྟག་པར་འགྱུར་ཞིང་། 
མེད་ན་ཆད་པར་འགྱུར་བའི་ཕྱིར་རོ། །རྟག་ཆད་སྤོང་ཚུལ་འདི་ནི་ཀླུ་སྒྲུབ་ཀྱི་དགོངས་པ་ཐལ་འགྱུར་བས་བཀྲལ་བའི་ལུགས་ཐུན་མོང་མ་ཡིན་པ་སྟེ།  འདིར་ནི་ཐ་སྙད་དུ་ཡང་རྒྱུ་འབྲས་དེ་ཉིད་དང་།  གཞན་ཉིད་བཀག་པ་ལ་ཐུག་ལ། རང་རྒྱུད་པས་ཐ་སྙད་དུ་རྒྱུ་འབྲས་གཞན་
དུ་ཁས་བླངས་པའི་ཕྱིར་རོ། །དགེ་༢༥རྒན་གཞན་ཐམས་ཅད་དངོས་འགལ་གཅིག་རྣམ་བཅད་ལ་ཁེགས་པས་ཅིག་ཤོས་ཡོངས་གཅོད་ལ་གྲུབ་པར་འདོད་པ་རྣམས་ལ་ནི་མྱུ་གུའི་དུས་ན་ས་བོན་ཡོད་པར་ཐལ།  དེ་ན་དེ་མེད་པ་མ་ཡིན་པའི་ཕྱིར།  ཞེས་བརྗོད་ན་ལན་ཅི་སྨྲ། 
རྟགས་བསལ་ལ་ལན་འདེབས་ན་གཞུང་འདི་ལ་བརྟེན་པའི་རྟག་ཆད་སྤོང་ཚུལ་ཇི་ལྟར་བྱ།  གཉིས་པ་ནི།  མདོ་ལས།  ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་མྱུ་གུ་ཉིད་མིན་ཏེ། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །
ཞེས་དང་།  བསྟན་བཅོས་ལས་ཀྱང་།  གང་ལ་བརྟེན་ཏེ་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་པ། །དེ་ཕྱིར་རྟག་མིན་ཆད་མ་ཡིན། །ཞེས་གསུངས་སོ། །གསུམ་པ་ནི།  གཞུང་འདི་དག་གིས་བྱང་ཆུབ་སེམས་འགྲེལ་ལས།  མེད་ན་མི་འབྱུང་

ངེས་པའི་ཕྱིར།  བྱས་དང་མི་རྟག་པ་བཞིན་ནོ། །ཞེས་པ་ལ་བརྟེན་ནས་བདེན་གཉིས་ངོ་བོ་གཅིག་ཏུ་འདོད་པ་ལེགས་པར་བཀག་སྟེ།  མེད་ན་མི་འབྱུང་ངེས་པའི་ཆོས་ལ་ཐ་སྙད་དུ་ཡང་ངོ་བོ་གཅིག་དང་ཐ་དད་བཀག་པ་ནི་ལུགས་འདིའི་ཐུན་མོང་མ་ཡིན་པའི་ཁྱད་ཆོས་ཡིན་པའི་ཕྱིར་རོ། །
གཉིས་པ་ལ་གཉིས་ཏེ།  དོན་དམ་པར་རང་བཞིན་མེད།  ཐ་སྙད་དུ་རང་བཞིན་མེད་པའོ། །དང་པོ་ནི།  གལ་ཏེ་སོགས་ཏེ།  འདི་ལ་དོན་དམ་པར་གཞན་སྐྱེ་དགག་པ།  ཤེས་བྱེད་ཀྱི་ལུང་དང་སྦྱར་བ།  དེས་སྟོང་ཉིད་བདེན་པར་གྲུབ་པ་ཡང་ཁེགས་པ་དང་གསུམ་ལས།  དང་པོ་ནི། 
འགྲེལ་པར།  གལ་ཏེ་གཟུགས་དང་ཚོར་བ་ལ་སོགས་པ་དངོས་པོ་རྣམས་ཀྱི་རང་གི་མཚན་ཉིད་དེ།  རང་གི་ངོ་བོ་དང་རང་བཞིན།  རྒྱུ་དང་རྐྱེན་དག་གིས་བསྐྱེད་ན་ནི་དེའི་ཚེ་གང་གི་ཚེ་ན་རྣལ་འབྱོར་པ་འདིས་དངོས་པོ་རྣམས་རང་བཞིན་གྱིས་སྟོང་པར་མཐོང་ཞིང་།  ཆོས་ཐམས་
ཅད་རང་བཞིན་མེད་པར་རྟོགས་པ་དེའི་ཚེ་ངེས་པར་ཇི་ལྟར་སྐྱེས་པའི་རང་བཞིན་ལ་སྐུར་པ་བཏབ་པས་སྟོང་པ་ཉིད་རྟོགས་པར་འགྱུར་ཏེ།  དེའི་ཕྱིར་ཇི་ལྟར་ཐོ་བ་ལ་སོགས་པ་དག་བུམ་པ་ལ་སོགས་པ་རྣམས་ཀྱི་འཇིག་པའི་རྒྱུ་ཡིན་པ་དེ་བཞིན་དུ་སྟོང་པ་ཉིད་ཀྱང་དངོས་པོའི་རང་བཞིན་ལ་
སྐུར་བའི་རྒྱུར་འགྱུར་བ་ཞིག་ན།  དེ་ནི་རུང་བ་ཡང་མ་ཡིན་ལ་དེའི་ཕྱིར་དངོས་པོ་རྣམས་ཀྱི་རང་གི་མཚན་ཉིད་ནི་ཐམས་ཅད་ཀྱི་ཚེ་སྐྱེ་བར་ཁས་བླང་བར་མི་བྱའོ་ཞེས་གསུངས་ཏེ།  དེའི་དོན་སེམས་ཙམ་པས་གཞན་དབང་གི་དངོས་པོ་རང་གི་མཚན་ཉིད་ཀྱིས་གྲུབ་པ་དོན་དམ་པར་རྒྱུ་
རྐྱེན་གཞན་གྱིས་བསྐྱེད་པར་འདོད་ན་འཕགས་པའི་མཉམ་བཞག་གིས་གཞན་དབང་གི་དངོས་པོ་རང་བཞིན་གྱིས་སྟོང་པ་དང་།  ཀུན་བཏགས་དང་གཞན་དབང་གིས་བསྡུས་པའི་ཆོས་ཐམས་ཅད་རང་བཞིན་གྱིས་མེད་པར་རྟོགས་པའི་ཚེ།  གཞན་དབང་ཇི་ལྟར་སྐྱེས་པའི་རང་བཞིན་

ལ་སྐུར་པ་བཏབ་པའི་སྒོ་ནས་སྟོང་ཉིད་རྟོགས་པར་འགྱུར་ཏེ།  གཞན་དབང་རང་གི་མཚན་ཉིད་ཀྱིས་གྲུབ་པ་གང་ཞིག་དེས་གཞན་དབང་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར།  དེ་བཞིན་དུ་སྟོང་པ་ཉིད་དེ་གཞན་དབང་གི་དངོས་
པོའི་འཇིག་རྒྱུར་ཐལ་ཏེ།  སྟོང་ཉིད་མ་རྟོགས་པའི་ཚེ་གཞན་དབང་རང་གི་མཚན་ཉིད་ཀྱིས་ཡོད་ཀྱང་།  དེ་རྟོགས་པའི་ཚེ་གཞན་དབང་རང་གི་མཚན་ཉིད་ཀྱིས་མེད་པའི་ཕྱིར་རོ། །དེ་གཉིས་ཆར་མི་རུང་བ་དེའི་ཕྱིར།  གཞན་དབང་རང་གི་མཚན་ཉིད་ཀྱིས་གྲུབ་པ་དོན་དམ་
པར་རྒྱུ་རྐྱེན་གཞན་ལས་སྐྱེ་བར་ཁས་བླང་བར་མི་བྱའོ་ཞེས་པའོ། །ཁ་༢༦ཅིག་དོན་འདི་མ་རྟོགས་པར་ཕྱོགས་སྔ་སྨྲ་བ་པོ་དབུ་མ་རང་རྒྱུད་པ་ལ་འཆད་པ་ནི།  གཞུང་འོག་མའི་སྔ་འགྲེལ་དུ་འདིར་སྨྲས་པ།  དོན་དམ་པར་སྐྱེ་བ་མེད་པས།  བདག་དང་གཞན་ལས་སྐྱེ་བ་དགག་པ་ལ་རག་
མོད་ཅེས་གསུངས་པ་དང་འགལ་ཏེ།  རང་རྒྱུད་པས་དོན་དམ་པར་སྐྱེ་བ་ཁས་མ་བླངས་པའི་ཕྱིར་རོ། །སེམས་ཙམ་པས་འཕགས་པའི་མཉམ་བཞག་གིས་དངོས་པོ་རང་བཞིན་གྱིས་སྟོང་པར་མཐོང་བར་ཁས་མི་ལེན་ཅེས་པ་ཡང་གནད་མ་གོ་བ་སྟེ།  དེས་འཕགས་པའི་མཉམ་བཞག་གིས་གཞན་
དབང་དང་ཀུན་བཏགས་ཀྱིས་སྟོང་པའི་ཡོངས་གྲུབ་ནམ་མཁའ་ལྟ་བུ་ཁོ་ན་མཐོང་བར་འདོད་པ་ལ།  དབུ་མ་པས་ཡུལ་གྱི་གནས་ཚུལ་དང་།  བློའི་འཛིན་སྟངས་མི་མཐུན་པའི་སྐྱོན་བསྟན་པའི་སྐབས་ཡིན་པའི་ཕྱིར་རོ། །གཟུགས་དང་ཚོར་བ་སོགས་ཀྱི་རང་གི་མཚན་ཉིད་དང་།  རང་
གི་ངོ་བོ་དང་།  རང་བཞིན་ཁས་བླངས་པ་ཙམ་གྱིས་དེ་དག་རང་གི་མཚན་ཉིད་ཀྱིས་གྲུབ་པ་སོགས་ཁས་ལེན་མི་དགོས་ན་འདིའི་ཕྱོགས་སྔས་དེ་དག་ཁས་ལེན་པའི་རྒྱུ་མཚན་ཅི་ཡིན།  དགོས་ན་ཁྱེད་རང་གིས་ཐལ་འགྱུར་བའི་ལུགས་ལ་ཆོས་ཐམས་ཅད་ཀྱི་རང་གི་ངོ་བོ་ཡོད་པར་ཁས་བླངས་

པ་དང་འགལ་མི་འགལ་སོམས་ཤིག །གཉིས་པ་ནི།  དཀོན་བརྩེགས་ལས།  འོད་སྲུང་གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་ཆོས་རྣམས་རང་ཉིད་སྟོང་པ་ཉིད་དང་།  ཞེས་
གསུངས་ཤིང་།  མཚན་མེད་དང་།  སྨོན་མེད་དང་།  མངོན་པར་འདུ་བྱ་བ་མེད་པ་དང་།  མ་སྐྱེས་པ་དང་།  མ་བྱུང་བ་ལ་ཡང་དེ་བཞིན་དུ་གསུངས་པ་དྲངས་པའོ། །གསུམ་པ་ནི།  ལུང་དེ་ཉིད་ཀྱིས་སེམས་ཙམ་པས་གཟུང་འཛིན་གཉིས་ཀྱིས་སྟོང་པའི་སྟོང་ཉིད་བདེན་གྲུབ་ཏུ་
འདོད་པ་ཡང་ཁེགས་ཏེ།  དེ་ལྟར་ན་སྟོང་པ་ཉིད་ཁོ་ནས་ཆོས་དེ་སྟོང་པ་ཡིན་གྱི་རང་བཞིན་གྱིས་སྟོང་པ་མ་ཡིན་པར་འགྱུར་བས་སྔར་གྱི་མདོ་དང་འགལ་བའི་ཕྱིར་རོ། །འདི་ལ་དགོངས་ནས་བཞི་བརྒྱ་པ་ལས།  སྟོང་མིན་སྟོང་ལྡན་མཐོང་མིན་ཏེ། །མྱང་འདས་བདག་གིས་གྱུར་ཅིག་ཅེས། །
ལོག་ལྟས་མྱ་ངན་མི་འདའ་བར། །དེ་བཞིན་གཤེགས་པ་རྣམས་ཀྱིས་གསུངས། །ཞེས་བཤད་ལ།  རྩ་ཤེར་ལས་ཀྱང་།  སྟོང་ཉིད་ལྟ་བ་ཐམས་ཅད་ནི། །ངེས་པར་འབྱིན་པར་རྒྱལ་བས་གསུངས། །གང་དག་སྟོང་པ་ཉིད་ལྟ་བ། །དེ་དག་སྒྲུབ་ཏུ་མེད་པར་གསུངས། །ཞེས་
གསུངས་སོ། །འདིར་དབུ་མ་པར་རློམ་པ་ཁ་༢༧ཅིག །ཆོས་ཐམས་ཅད་རང་རང་གི་ངོ་བོས་སྟོང་པའི་དོན་བུམ་པ་བདེན་པས་སྟོང་པའི་དོན་ཡིན་གྱི།  བུམ་པ་བུམ་པས་སྟོང་ན་བུམ་པ་ལ་བུམ་པ་མེད་དགོས་ལ།  རང་ལ་རང་མེད་ན་གཞན་སུ་ལ་ཡང་མེད་པས་བུམ་པ་གཏན་མེད་པར་
འགྱུར་རོ་ཞེས་ཟེར་རོ། །བུམ་པ་རང་གི་ངོ་བོས་སྟོང་པའི་ཚེ་བུམ་པ་གཏན་མེད་པར་དོགས་པའི་ཐུགས་ཁྲལ་ཅན་ཁྱོད་ནི་དབུ་མ་པར་རློམ་པ་ཨ་རེ་མཛེས་ཏེ།  བུམ་པ་རང་གི་ངོ་བོས་སྟོང་པར་རྟོགས་པའི་རིག་ངོར་བུམ་པ་ཡོད་ན་བུམ་པ་བདེན་པས་སྟོང་

པ་དེ་ཇི་ལྟ་བུ་ཞིག་ཡིན།  རིག་ངོ་དེར་བུམ་པ་མེད་ན་བུམ་པ་གཏན་མེད་པར་འགྱུར་རོ་ཞེས་པའི་ཐལ་བ་དེ་གནས་སྐབས་གང་གི་དབང་དུ་བྱས་ནས་རྒོལ་བ་སུ་ལ་འཕངས་པ་ཡིན།  གཞན་ཡང་བུམ་
པ་རང་གི་ངོ་བོ་དེ་བུམ་པ་མ་ཡིན་པར་བུམ་པའི་བདེན་པ་དེ་ཡིན་པར་ཐལ།  ཁས་བླངས་ཀྱི་ཁྱད་པར་དེའི་ཕྱིར།  འདོད་ན་བུམ་པའི་ངོ་བོ་ཡོད་པར་ཁས་བླངས་པ་དང་ཅིའི་ཕྱིར་མི་འགལ་ལོ།  གཉིས་པ་ལ་གསུམ་སྟེ།  རྣམ་
པར་དཔྱད་ན་ཐ་སྙད་འཇིག །རྣམ་དཔྱད་ཐ་སྙད་ལ་ཡང་མཚུངས།  མ་དཔྱད་སྐྱེ་བ་དཔེ་ཡིས་བསྟན་པའོ། །དང་པོ་ནི།  གང་ཕྱིར་སོགས་ཏེ།  དོན་དམ་དུ་གཞན་སྐྱེ་མེད་མོད།  ཐ་སྙད་དུ་གཞན་སྐྱེ་ཁས་ལེན་དགོས་སོ། །
ཞེས་སྔ་མའི་ཡན་ལག་ཏུ་དོགས་པ་བསུས་ནས་མཐའ་བཅད་པའི་ལན་འདེབས་པ་སྟེ།  འདི་ཡང་རང་རྒྱུད་པ་ལ་སྦྱར་བར་བྱ་བ་ནི་མ་ཡིན་ཏེ།  དངོས་པོ་རང་བཞིན་གྱིས་སྐྱེ་བ་འགོག་པའི་སྐབས་ཡིན་པའི་ཕྱིར་རོ། །གཉིས་པ་ནི། 
དེ་ཉིད་ཞེས་སོགས་ཏེ།  འགྲེལ་པར།  དེའི་ཕྱིར་རང་གི་མཚན་ཉིད་ཀྱིས་སྐྱེ་བ་ནི་བདེན་པ་གཉིས་ཆར་དུ་ཡང་ཡོད་པ་མ་ཡིན་ནོ། །ཞེས་གསུངས་པ་ཡང་ཕྱོགས་སྔ་སྨྲ་བ་པོ་ཅིག་ལ་སྦྱར་དགོས་ཏེ།  དོན་དམ་པར་སྐྱེ་བ་
འགོག་པའི་རིགས་པས་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པའི་སྐྱེ་བ་ཁེགས་པར་གསུངས་པའི་ཕྱིར་རོ། །གསུམ་པ་ནི།  དངོས་པོ་སོགས་ཏེ།  བདེན་པ་གཉིས་ཆར་དུ་རང་གི་མཚན་ཉིད་ཀྱིས་སྐྱེ་བ་མེད་ན།  གཟུགས་

སོགས་སུ་སྣང་བ་ནི་ཇི་ལྟར་ཞེ་ན་དཔེའི་སྒོ་ནས་ལན་བཏབ་པའོ། །གསུམ་པ་ནི།  བདེན་པ་སོགས་ཏེ།  དབུ་མ་ལས། གང་དག་རང་བཞིན་གྱིས་ཡོད་པ། །དེ་ནི་མེད་པ་མིན་པས་རྟག །སྔོན་བྱུང་ད་ལྟར་མེད་ཅེས་པ། །དེས་ན་ཆད་
པར་ཐལ་བར་འགྱུར། །ཞེས་དང་།  དངོས་པོ་ཡོད་པར་ཁས་བླངས་ན། །རྟག་དང་ཆད་པར་ལྟ་བ་ནི། །ཐལ་བར་འགྱུར་དེ་དངོས་དེ་ནི། །རྟག་དང་མི་རྟག་འགྱུར་ཕྱིར་རོ། །ཞེས་གསུངས་པའི་རྟག་ཆད་ཀྱི་ལྟ་བ་སྤངས་པའི་
ཡོན་ཏན་ནི།  བདེན་པ་གཉིས་ཆར་དུ་ཡང་རང་བཞིན་མེད་པའི་ཕྱོགས་ལ་ཡོད་ཅེས་པའོ། །གཉིས་པ་ལས་ཀྱི་འབྲས་བུ་འཐད་པའི་ཡོན་ཏན་ལ་གསུམ་སྟེ།  ཀུན་གཞི་མེད་ཀྱང་ལས་འབྲས་ཆུད་མི་ཟ།  དེ་ལ་ཧ་ཅང་ཐལ་
བ་རྣམ་གཉིས་སྤང་།  ཀུན་གཞི་སོགས་གསུངས་དྲང་དོན་ཉིད་དུ་བསྟན་པའོ། །དང་པོ་ལ་གཉིས་ཏེ།  དངོས་ཀྱི་དོན་དང་།  དེའི་དཔེ་བཤད་པའོ། །དང་པོ་ནི།  གང་ཕྱིར་སོགས་ཏེ།  འདི་ལ་ལས་འབྲས་ཀྱི་འབྲེལ་བ་འཐད་ཚུལ་དངོས། 
དེ་ཉིད་ལུང་དང་སྦྱར་བ་དང་།  ལོག་རྟོག་གསར་པ་དགག་པ་དང་གསུམ་ལས། །དང་པོ་ནི།  བདེན་པ་གཉིས་ཀར་ཡང་རང་བཞིན་མེད་པས་རྟག་ཆད་ལྟ་བ་སྤངས་པ་འབའ་ཞིག་ཏུ་མ་ཟད་ཀྱི།  དངོས་པོར་སྨྲ་བས་བརྟགས་པའི་ལས་འབྲས་
ཀྱི་འབྲེལ་བའི་གཞི་ཁས་མ་བླངས་ཀྱང་།  ལས་འགགས་ནས་ཡུན་རིང་དུ་ལོན་ཡང་ལས་རྣམས་ཀྱི་འབྲས་བུ་དང་འབྲེལ་པ་འཐད་པའི་ཡོན་ཏན་ཡོད་དོ། །ཇི་ལྟར་ཞེ་ན།  འདི་ལ་དོགས་པ་འགོད་པ་དང་།  དེའི་ལན་འདེབས་པའི་

ཚུལ་གཉིས།  དང་པོ་ནི།  རྩ་ཤེར་ལས།  གལ་ཏེ་སྨིན་པའི་དུས་བར་དུ། །གནས་ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་གྱུར་པས། །ཅི་ལྟར་འབྲས་བུ་བསྐྱེད་པར་འགྱུར། །ཞེས་གསུངས་ཏེ།  
ལས་དེ་རྫོགས་པར་བྱས་ནས་འབྲས་བུ་འབྱིན་པའི་བར་དུ་གནས་ན་ལས་རྟག་པར་འགྱུར་ཞིང་།  སྐད་ཅིག་གཉིས་པར་འགགས་ན་མཚམས་དེ་ནས་འབྲས་བུ་འབྱིན་པའི་བར་དུ་ལས་གཏན་མེད་པས།  ལས་ཀྱི་འབྲས་བུ་འབྱིན་
པར་ཅི་ལྟར་འགྱུར།  ཞེས་པའོ། །གཉིས་པ་ནི།  རྩ་ཤེར།  ལས་འབྲས་ཀྱི་རྟེན་རྣམ་ཤེས་ཀྱི་རྒྱུན་བཀག་ནས་ཆུད་མི་ཟ་འདོད་པའི་དངོས་སྨྲ་བའི་ལུགས་བརྗོད་ནས་དེ་བཀག་སྟེ།  རང་ལུགས་བཞག་པའི་རིམ་པ་གསུམ་དུ་
མཛད།  བསྟན་བཅོས་འདིར་རྩ་བར་ཀུན་གཞི་བཀག་ནས་རང་ལུགས་བཞག་པ་དང་།  འགྲེལ་པར་ཀུན་གཞི་དང་།  ཆུད་མི་ཟ་དང་།  ཐོབ་པ་དང་།  རྣམ་ཤེས་ཀྱི་རྒྱུན་བཀག་ནས་རང་ལུགས་འཇོག་པ་མཛད་དོ། །དེ་ལ་ལས་འགགས་
པའི་དོན་དངོས་སྨྲ་བས་ལས་རང་བཞིན་གྱིས་འགགས་པ་ལ་འདོད་ལ།  དེའི་དོན་ཡང་དགག་བྱའི་ལས་དེ་དེ་ཕྱིན་ཆད་གཏན་མེད་པར་འདོད་དེ།  སྐད་ཅིག་མ་དང་རྒྱུན་གང་ལ་སྦྱར་ཡང་འདྲའོ། །དེ་ལྟར་ན་ལས་འགགས་ཟིན་
ནས་འབྲས་བུའི་བར་དུ་ལས་གཏན་མེད་པའི་བར་སྟོང་ཡུན་རིང་དུ་བྱུང་བས།  དེ་སྦྲེལ་བར་བྱེད་པ་ལ་སེམས་ཙམ་པས་ལས་ཀྱིས་བཞག་པའི་བག་ཆགས་འདོད་ཅིང་།  དེའི་གཞི་ཀུན་གཞི་རྒྱུན་བརྟན་པའི་བདེན་གྲུབ་པ་འདོད་དོ། 

 བྱེ་བྲག་ཏུ་སྨྲ་བ་ཁ་ཅིག །ལས་ཀྱིས་བུ་ལོན་གྱི་དཔང་རྒྱ་དང་འདྲ་བའི་ཆུད་མི་ཟ་བསྐྱེད་པར་འདོད་པ་དང་།  ཁ་ཅིག་ལས་ཀྱིས་ཐོབ་པ་བསྐྱེད་ནས་དེས་སྦྲེལ་བར་འདོད་དོ། །མདོ་སྡེ་པས་བག་ཆགས་ཀྱིས་བསྒོས་པའི་རྣམ་པར་ཤེས་པའི་རྒྱུན་
རྟོག་པར་བྱེད།  སྦྲེལ་བྱེད་བག་ཆགས་ཡིན་པ་ནི་སེམས་ཙམ་པ་དང་འདྲ་ལ་དེའི་བསྒོ་གཞི་མི་འདྲ་བའོ། །དབུ་མ་པ་རང་གི་ལུགས་ནི།  ལས་རང་བཞིན་གྱིས་འགགས་ན་དེ་ལྟར་བདེན་ཡང་ཐ་སྙད་དུ་འགགས་པ་ཡིན་གྱི།  རང་བཞིན་
གྱིས་མ་འགགས་པས་འབྲས་བུ་འབྱིན་གྱི་བར་དུ་ལས་གཏན་མེད་པ་མ་ཡིན་ལ་དེས་ན་བར་སྐབས་སྟོང་པ་སྦྲེལ་བྱེད་ཀྱི་ཀུན་གཞི་སོགས་མེད་ཀྱང་ལས་ལས་འབྲས་བུ་འབྱུང་བར་འཐད་དོ། །འོ་ན་བར་སྐབས་དེར་ལས་རང་གི་ངོ་བོ་ཡོད་པ་ཡིན་
ནམ་ཞེ་ན།  ཡོད་པ་ཡང་མ་ཡིན་ཏེ།  རྟག་པར་ཐལ་བའི་ཕྱིར་རོ། །གཞུང་འདིར་གང་ཕྱིར་རྒྱུ་ཞིག་ནའང་འབྲས་བུ་མཐོང་བའི་ཕྱིར་ཞེས་འབྲས་བུའི་དུས་ན་རྒྱུ་ཞིག་པར་བཤད་པ་དང་། གང་ཕྱིར་མྱུག་ཚེ་ས་བོན་ཞིག་པ་མེད། །ཞེས་འབྲས་
བུའི་དུས་ན་རྒྱུ་མ་ཞིག་པར་བཤད་པ་དང་།  གང་ཕྱིར་རང་བཞིན་གྱིས་ནི་མི་འགག་པ། །ཞེས་ལས་མི་འགགས་པར་བཤད་པ་དང་།  ལ་ལར་ལས་འགགས་ཡུན་རིང་ལོན་ལས་ཀྱང་། །ཞེས་ལས་འགགས་པར་བཤད་པ་འགལ་བ་ལྟར་སྣང་
བའི་དོན་ནི།  ལས་བྱས་མ་ཐག་ཏུ་ཐ་སྙད་དུ་ཞིག་པ་དང་།  ཐ་སྙད་དུ་འགགས་པ་ཡིན་ལ་རང་བཞིན་གྱིས་ཞིག་པ་དང་འགགས་པ་མིན་ཅེས་པའི་དོན་ཏེ།  མདོ་ལས།  ཟད་པ་མེད་ཅེས་གང་སྨྲས་དང་། །ལས་ཟད་ཅེས་ནི་གང་སྨྲས་པ། །སྟོང་

པའི་ཚུལ་དུ་ཟད་པ་མེད། །ཐ་སྙད་ཚུལ་དུ་ཟད་པར་བསྟན། །ཅེས་འབྱུང་བས་སོ། །དེ་གཉིས་ཀྱི་དོན་ཡང་དབུ་མ་པ་ཐམས་ཅད་ལ་རང་བཞིན་དང་ཐ་སྙད་ཅེས་པའི་ཚིག་ཙམ་འཇིག་པའི་རྗེས་སུ་འབྲང་བ་མ་ཡིན་གྱི། 
ཐ་སྙད་དུ་ཞིག་པ་དང་འགགས་པའི་དོན་ཐ་སྙད་པའི་བློ་ལ་དེ་ལྟར་སྣང་ཡང་གཏན་མེད་རྒྱུན་ཆད་དུ་མ་སོང་བ་ཡིན་ལ་རང་བཞིན་གྱིས་ཞིག་པ་དང་འགགས་པའི་དོན་སྔར་རང་བཞིན་གྱིས་ཡོད་པ་ཕྱིས་གཏན་མེད་དུ་སོང་བའོ། །འདི་ནི་སྐད་
ཅིག་ལ་སྦྱར་བའི་ཚེ་སྐད་ཅིག་སྔ་མ་ཕྱི་མའི་དུས་སུ་གཏན་མེད་དུ་སོང་བ་ཡིན་ལ།  རྒྱུན་ལ་སྦྱར་བའི་ཚེ་རིགས་འདྲ་སྐྱེ་བ་གཏན་མེད་དུ་སོང་བའོ། །ལས་རང་བཞིན་གྱིས་འགགས་པ་མེད་པའི་སྒྲུབ་བྱེད་ནི་རང་བཞིན་གྱིས་མ་སྐྱེས་པའི་ཕྱིར་ཞེས་པ་སྟེ། 
རྩ་ཤེར་མ་སྐྱེས་པས་ཆུད་ཟར་མི་འགྱུར་ཞེས་དང་།  འདིར་མ་འགགས་པས་ལས་ཀྱི་འབྲས་བུ་བསྐྱེད་ནུས་ཞེས་པའི་དོན་ཏོ། །དེང་སང་དབུ་མ་པའི་ལུགས་ལ་དགག་པ་གཉིས་ཀྱི་རྣལ་མ་གོ་བར་ཁས་བླངས་ནས་རྒྱུ་དེ་འབྲས་བུའི་བར་དུ་ཡོད་
པ་ཡང་མ་ཡིན།  མེད་པ་ཡང་མ་ཡིན་པ་བློར་མི་ཤོང་བ་དག་གིས་ནི་འདིའི་དོན་བསྐལ་པའི་བར་དུ་བཙལ་ཡང་མི་རྙེད་དེ།  འཆད་པར་འགྱུར་བའི་ཕྱོགས་སྔའི་ནང་དུ་གསལ་ལོ། །གཉིས་པ་དེ་ཉིད་ལུང་དང་སྦྱར་བ་ནི།  རྩ་ཤེར་ལས།  གང་ཕྱིར་ལས་
ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟར་མི་འགྱུར་རོ། །ཞེས་དང་།  མདོ་ལས་ཀྱང་།  མི་ཡི་ཚེ་ཚད་ལོ་བརྒྱ་སྟེ། །དེ་སྲིད་འཚོ་ཞེས་བརྗོད་མོད་ཀྱི། །ལོ་ལ་ཕུང་པོ་སྤུངས་པ་མེད། །སྒྲུབ་པ་དེ་ཡང་

དེ་དང་མཚུངས། །ཟད་པ་མེད་ཅེས་གང་སྨྲས་དང་། །ལས་ཟད་ཅེས་ནི་གང་སྨྲས་པ། །ཅེས་སོགས་སྔར་དྲངས་པ་ལྟར་གསུངས་སོ། །གསུམ་པ་ལ་གཉིས་ཏེ།  གསར་པ་བརྗོད་པ་དང་།  དེ་དགག་པའོ། །དང་པོ་ནི།  ཕྱིས་ཀྱི་དབུ་མ་པ་ཁ་༢༨ཅིག། དེ་
ཡང་དངོས་པོ་རང་བཞིན་གྱིས་གྲུབ་པར་འདོད་པའི་ཕྱོགས་ཐམས་ཅད་ལ།  ཞིག་པ་དངོས་པོ་མི་རུང་ལ་རང་བཞིན་གྱིས་མ་གྲུབ་པར་འདོད་པའི་དབུ་མའི་ཕྱོགས་ལ་ཞིག་པ་དངོས་པོར་གྲུབ་པ་ནི་གནད་དོ། །ལུགས་དང་པོ་ལ་ནི་མྱུ་གུ་ལྟ་བུའི་དངོས་པོ་
གཅིག་ཞིག་པ་ན།  མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལོག་ལ་མྱུ་གུ་ལས་གཞན་པ་བུམ་པ་ལ་སོགས་པའི་དངོས་པོ་གཞན་ཡང་མ་ཐོབ་པས་ཞིག་པ་དེ་དངོས་པོ་གཏན་མ་ཡིན་པར་འདོད་དེ།  སྔོན་པོ་ལ་སོགས་པ་སྐྱེ་མཆེད་རེ་རེ་བའི་
དངོས་པོ་དང་བུམ་པ་ལ་སོགས་པ་རང་གི་ཆ་ཤས་ཀྱི་དངོས་པོ་ཚོགས་པ་གང་ཡང་ཞིག་པ་དེའི་མཚན་གཞི་མི་རུང་བའི་ཕྱིར་དངོས་པོ་ནི་མིན་ནོ་སྙམ་པའོ། །ལུགས་ཕྱི་མ་ལ་ནི་དཔེར་ན་ཉེར་སྦས་ཀྱི་ཕུང་པོ་ལྔར་རེ་རེ་བ་དང་ཚོགས་པ་གཉིས་ཀ་དང་།  དེ་
གཉིས་ལས་ངོ་བོ་ཐ་དད་དང་གཅིག་ཉེར་སྦས་ཀྱི་མཚན་གཞིར་འཇོག་རྒྱུ་མེད་ཅིང་།  ཉེར་སྦས་ཀྱང་དེ་གསུམ་གྱི་མཚན་གཞི་མི་རུང་ཡང་རང་གི་ཕུང་པོ་ལ་བརྟེན་ནས་ཉེར་སྦས་སུ་བཏགས་པ་དངོས་པོ་ཡིན་པར་མི་འགལ་བ་བཞིན་དུ་ཞིག་པ་ཡང་ཞིག་
རྒྱུའི་དངོས་པོ་དང་།  དེ་དང་རིགས་མཐུན་པའི་དངོས་པོ་གང་ཡང་མཚན་གཞིར་མེད་ཀྱང་ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་དངོས་པོའོ། །དེ་སྒྲུབ་པ་ལ་ལུང་རིགས་གཉིས་ཚིགས་གསལ་ལས་གསུངས་པའི་དང་པོ་ནི།  ས་བཅུ་པ་ལས། །

སྐྱེ་བའི་རྐྱེན་གྱིས་རྒ་ཤི་ཞེས་གསུངས་པ་སྟེ།  ཤི་བ་ནི་གང་ཤི་བའི་སེམས་ཅན་དེ་ཞིག་པ་ཡིན་ལ།  དེ་སྐྱེ་བའི་རྐྱེན་གྱིས་བསྐྱེད་པར་གསུངས་པ་དང་།  ཡང་དེ་ཉིད་ལས་འཆི་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ།  
འདུ་བྱེད་འཇིག་པར་བྱེད་པ་དང་།  ཡོངས་སུ་མི་ཤེས་པ་རྒྱུན་མི་འཆད་པའི་རྒྱུ་ཡང་འབྱིན་པའོ། ཞེས་འཆི་བས་བྱ་བ་གཉིས་བྱེད་པར་གསུངས་ཏེ།  ཤི་བ་རྒྱུས་བྱེད་པ་དང་།  ཤི་བས་མ་རིག་པ་བསྐྱེད་པར་གསུངས་པས།  ཞིག་པ་ལ་
བསྐྱེད་པའི་རྒྱུ་ཡོད་པ་དང་།  ཞིག་པས་འབྲས་བུ་བསྐྱེད་ནུས་པ་ཡིན་ཏེ།  འདི་ནི་རྒྱུན་གྱི་ཞིག་པ་ཡིན་ཡང་སྐད་ཅིག་མ་དང་པོ་དུས་གཉིས་པར་ཞིག་པ་ལ་ཡང་འདྲ་ལ་སྐད་ཅིག་མ་དང་པོ་དུས་གཉིས་པར་ཞིག་པའི་རྒྱུར་ཡང་བསྟན་ཏོ། 
དེས་ན་སེམས་ཅན་སྐྱེས་པ་དང་ཤི་བ་གཉིས་དང་སྐད་ཅིག་མ་གཉིས་པར་མི་སྡོད་པ་དང་།  སྐད་ཅིག་མ་གཉིས་པར་མ་བསྡད་པ་རྣམས་ལ་དངོས་པོར་འཇོག་མི་འཇོག་དང་།  རྒྱུས་སྐྱེད་མི་སྐྱེད་ཀུན་ནས་མཚུངས་སོ། །འདི་ལ་དགོངས་ནས།  
རྩ་ཤེར་ལས།  དངོས་དང་དངོས་མེད་འདུས་བྱས་ཡིན། །ཞེས་དང་། རིགས་པ་དྲུག་ཅུ་པ་ལས་ཀྱང་།  རྒྱུ་ཟད་ཉིད་ལས་ཞི་བ་ནི། །ཟད་ཅེས་བྱ་བར་དམིགས་པ་སྟེ། །ཞེས་མྱུ་གུ་སོགས་ཀྱི་དངོས་པོ་དང་།  དེ་ཞིག་པ་དེའི་དངོས་པོར་མེད་པ་གཉིས་
ཀ་འདུས་བྱས་དང་།  སྣུམ་ལྟ་བུའི་རྒྱུ་ཟད་པ་ནི་མར་མེ་ལྟ་བུའི་འབྲས་བུ་ཟད་པའི་རྒྱུར་གསུངས་པས།  འཕགས་པའི་བཞེད་པར་གདོན་མི་ཟ་བར་འདོད་པར་བྱའོ། །སྐད་ཅིག་དང་པོ་དུས་གཉིས་པར་ཞིག་པ་ནི་དངོས་སུ་དགག་བྱ་གཅད་ནས་

རྟོགས་དགོས་པས་དགག་པ་ནི་ཡིན་ལ་མེད་དགག་ནི་མ་ཡིན་པས་མ་ཡིན་དགག་སྟེ།  ཞིག་རྒྱུ་དེ་བཅད་པ་ཙམ་མིན་གྱི་དེ་བཅད་པའི་དངོས་པོ་གཅིག་འཕངས་པའི་ཕྱིར།  སྒྲུབ་བྱེད་ལྷག་མ་ནི་རྒྱས་པར་རྩ་ཤེའི་ཊཱི་ཀ་ལས་ཤེས་པར་བྱའོ། །
འདི་ནི་ལུགས་འདིའི་རིགས་པ་ཕྲ་ལ་དོན་ཆེ་བ་ཅིག་ཏུ་འདུག་གོ།  ཞེས་བྱ་བ་བྲིས་སོ། །གཉིས་པ་ནི།  དབུ་མ་པས་ལྷན་སྐྱེས་དང་ཀུན་བཏགས་ཀྱིས་བཏགས་པའི་དངོས་པོ་ཐམས་ཅད་རིགས་པས་དཔྱད་ནས་དགག་དགོས་པ་ལ་
འདི་ལྟ་བུའི་དངོས་འཛིན་གསར་དུ་བསྣན་པ་ནི་ཉེས་དམིགས་ཆེ་བས་དགག་དགོས་ཤིང་།  ལུང་རིགས་མེད་པའི་རང་བཟོར་སྣང་བས་དགག་ནུས་པ་ཡང་ཡིན་ལ།  འདི་དགག་པ་ལ་བཞི་སྟེ།  ཕྱོགས་སྔའི་རྡུལ་ཕུང་རིམ་ལྟར་བརླག་པ། 
གནོད་བྱེད་གཞན་ཡང་ཆར་ལྟར་འཕབ་པ།  འགལ་འདུའི་རིགས་པ་ཐོག་ལྟར་འབེབས་པ།  བཀས་བཅད་ཀྱི་ང་རོ་འབྲུག་ལྟར་ཆེམས་པའོ། །དང་པོ་ནི།  དངོས་པོ་རང་བཞིན་གྱིས་གྲུབ་པར་འདོད་པའི་ཕྱོགས་ཐམས་ཅད་ལ་ཞིག་པ་
དངོས་པོར་མི་རུང་ཞེས་པ་ནི་གཟིགས་རྒྱ་ཆུང་བ་སྟེ།  ཞིག་པ་དངོས་པོར་འདོད་པ་མུ་སྟེགས་བྱེ་བྲག་པའི་གྲུབ་མཐར་བྱས་ནས་ཆོས་ཀྱི་གྲགས་པས་བཀག་པའི་ཕྱིར་རོ། །དབུ་མ་པའི་ཕྱོགས་ལ་ཞིག་པ་དངོས་པོར་གྲུབ་ཅེས་པའི་གྲུབ་
མཐའ་སྔར་མ་བྱུང་ཞིང་འདིར་ནི་འགོག་པར་འགྱུར་རོ། །ལུགས་དང་པོས་མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལོག་ལ་མྱུ་གུ་ལས་གཞན་བུམ་པ་ལ་སོགས་པའི་དངོས་པོ་གང་ཡང་མ་ཐོབ་པ་རྒྱུ་མཚན་དུ་བྱས་ནས།  ཞིག་པ་དེ་

དངོས་པོ་གཏན་མ་ཡིན་པར་འདོད་པ་མ་ཡིན་ཏེ།  དེ་ལྟར་ན་ལུགས་དང་པོས་མྱུ་གུའི་ཆ་ཤས་ཐམས་ཅད་ལོག་ནས་སྡོང་བུ་སྐྱེས་པ་དེ་ཡང་དངོས་པོ་གཏན་མ་ཡིན་པར་འདོད་པར་འགྱུར་ཏེ།  རྒྱུ་མཚན་མཚུངས་པའི་ཕྱིར་རོ། 
ལུགས་ཕྱི་མ་ལ་ཉེར་སྦས་ཀྱི་ཕུང་པོའི་ཚོགས་པ་ལ་བརྟེན་ནས་ཉེར་སྦས་སུ་བཏགས་པ་དངོས་པོ་ཡིན་པར་མི་འགལ་བ་དང་།  ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་ཞིག་པ་དངོས་པོར་མི་འགལ་བ་གཉིས་དཔེ་དོན་དུ་གཏན་མི་མཚུངས་
ཏེ།  ལུགས་དེ་ལ་ཉེར་སྦས་ཀྱི་ཕུང་པོ་མེད་ན་ཉེར་སྦས་སུ་བཏགས་པ་མེད་དགོས་ཤིང་།  ཞིག་པ་དངོས་པོ་བ་ནི།  ཞིག་རྒྱུའི་དངོས་པོ་མེད་པའི་དུས་ཁོ་ནར་བཞག་འདུག་པའི་ཕྱིར།  ལེགས་པར་སོམས་ཤིག །ལུང་གི་སྒྲུབ་བྱེད་
ལ།  ས་བཅུ་པ་ལས།  སྐྱེ་བའི་རྐྱེན་གྱིས་རྒ་ཤི་ཞེས་པའི་ཤི་བ་དེ་སེམས་ཅན་དེ་ཞིག་པ་ཡིན་ན།  གནས་སྐབས་དེར་སེམས་ཅན་ཡོད་དམ་མེད།  ཡོད་ན་མྱུ་གུ་ཞིག་པའི་གནས་སྐབས་སུ་ཡང་མྱུ་གུ་ཡོད་པར་འགྱུར་ཞིང་།  མེད་
ན་སེམས་ཅན་ཤི་ནས་མེད་པ་རྒྱང་འཕེན་པའི་གྲུབ་མཐའ་ལ་གནས་པའོ། །ལུགས་འདིའི་རྗེས་འབྲང་ཐམས་ཅད་ཕྱོགས་ཞེན་གྱིས་མ་བསྒྲིབས་པར་གཟུ་བོས་དཔྱོད་ཅིག །གལ་ཏེ་ཤི་བའི་གནས་སྐབས་སུ་སེམས་ཅན་སྐད་
ཅིག་སྔ་མ་དེ་མེད་པས་ཤི་བ་དེ་སེམས་ཅན་ཞིག་པར་འཇོག་ཞེ་ན།  དེ་ལྟར་ན་རྒ་བ་དེ་ཡང་སེམས་ཅན་ཞིག་པའི་ཞིག་པ་ཡིན་པར་འགྱུར་ཏེ།  རྒྱུ་མཚན་མཚུངས་པའི་ཕྱིར།  དེ་བཞིན་དུ་ཡན་ལག་བཅུ་གཉིས་པོ་རེ་རེ་ཞིང་སེམས་

ཅན་ཞིག་པའི་ཞིག་པར་འགྱུར་ཏེ།  རྒྱུ་མཚན་མཚུངས་པའི་ཕྱིར།  དངོས་པོ་ཡིན་ན་རང་གི་སྐད་ཅིག་སྔ་མ་དེ་ཞིག་པའི་ཞིག་པ་ཡིན་པས་ཁྱབ་པར་འགྱུར་ཏེ།  དགོད་བྲོ་བའི་ཕྱིར་རོ། །རྒ་ཤིའི་ཟླས་ཕྱེ་བའི་ཤི་བ་སྐྱེ་བའི་རྐྱེན་ལས་
བྱུང་བ་དང་།  དེས་མ་རིག་པ་བསྐྱེད་པར་གསུངས་པས་རང་ལ་མི་ཕན་ཞིང་གཞན་ལུགས་ལ་མི་གནོད་དེ་དེ་ཞིག་པ་ཡིན་པ་བཀག་ཟིན་པའི་ཕྱིར་དང་།  ཤི་བ་དེ་དངོས་པོ་ཡིན་པར་གཞན་གྱིས་ཁས་བླངས་པའི་ཕྱིར་རོ། །སྒྲུབ་
བྱེད་འདི་ལ་འདི་ཙམ་ཞིག་འཁྲུལ་པ་འདི་རྒྱུ་ཅི་ཡིན།  སེམས་ཅན་སྐྱེས་པ་དང་ཤི་བ་གཉིས་དངོས་པོར་འཇོག་མི་འཇོག་དང་།  རྒྱུས་བསྐྱེད་མི་སྐྱེད་ཀུན་ནས་མཚུངས་པ་ཅིས་ཀྱང་ཡིན་མོད།  དེས་རང་ལུགས་མི་འགྲུབ་ཅིང་།  
གཞན་ལུགས་ལ་མི་གནོད་པ་བཤད་ཟིན་ཏོ། །སྐད་ཅིག་མ་གཉིས་པར་མི་སྡོད་པ་དང་།  སྐད་ཅིག་མ་གཉིས་པར་མ་བསྡད་པ་རྣམས་ལ་དེ་གཉིས་མཚུངས་ན་ཧ་ཅང་ཐལ་ཏེ།  སྐད་ཅིག་མ་གཉིས་པར་མི་སྡོད་པ་ནི་སྐད་ཅིག་མ་དང་པོ་ཡིན་པས་
དངོས་པོ་ཡིན་དུ་ཆུག །སྐད་ཅིག་མ་གཉིས་པར་མ་བསྡད་པ་དངོས་པོ་དང་རྒྱུ་ཡིས་བསྐྱེད་པ་ཡིན་ན།  གསུམ་པར་མ་བསྡད་པ་དང་།  བཞི་པར་མ་བསྡད་པ་སོགས་ལ་ཡང་མཚུངས་ཤིང་།  མཚུངས་པར་ཁས་ཀྱང་བླངས་ཏེ།  ད་ལྟ་མྱུ་གུ་
ལྟ་བུ་གཅིག་ཞིག་པའི་ཞིག་པ་དེ་འཁོར་བ་མ་སྟོངས་ཀྱི་བར་དུ་རྒྱུ་ཡིས་བསྐྱེད་པར་འགྱུར་རོ། །དངོས་དང་དངོས་མེད་འདུས་བྱས་ཡིན། །ཞེས་པའི་དངོས་པོ་འདུས་བྱས་ཡིན་པས་ནི་འདི་ལ་ཕན་པ་གང་ཡང་མེད་ལ།  དངོས་མེད་འདུས་བྱས་ཡིན་པ་ལུང་

འདིས་སྟོན་ན།  ཞིག་པ་དངོས་མེད་དུ་ཁས་བླངས་དགོས་པར་འགྱུར་རོ། །རྒྱུ་ཟད་ཉིད་ལས་ཞི་བ་ནི། །ཞེས་པའི་ཟད་པ་དེ་དངོས་པོ་དང་འདུས་བྱས་ཡིན་ན།  མྱང་འདས་འདུས་བྱས་དང་དངོས་པོ་ཡིན་པར་འགྱུར་ཞིང་།  དེ་ཡང་
འདོད་ན།  མྱ་ངན་འདས་པ་དངོས་མེད་པའང་། །མེད་ན་དེ་དངོས་ག་ལ་ཡིན། །དངོས་དང་དངོས་མེད་འདུས་བྱས་ཡིན། །མྱ་ངན་འདས་པ་འདུས་མ་བྱས། །ཞེས་པའི་ཀླུ་སྒྲུབ་ཀྱི་གཞུང་ལ་སྙིང་ནད་འདི་ཙམ་ཞིག་ཅིའི་ཕྱིར་སློང་།  རྒྱུ་ཟད་པ་འབྲས་བུ་ཟད་
པའི་རྒྱུ་ཡིན་པས་དེ་གཉིས་དངོས་པོར་གྲུབ་པར་འདོད་ན།  ཐོ་བས་བུམ་པ་འཇིག་པར་བྱས་པས་བུམ་པའི་ཞིག་པ་དངོས་པོར་ཡོད་པ་རྣམ་འགྲེལ་ལེའུ་དང་པོར་བཀག་པ་དེ་དྲན་པར་གྱིས་ཤིག །སྐད་ཅིག་མ་དང་པོ་དུས་གཉིས་པར་ཞིག་པ་དེ་དགག་བྱ་དངོས་
སུ་བཅད་ནས་རྟོགས་དགོས་ཞེས་པའི་དོན་དགག་བྱ་སྐད་ཅིག་མ་དང་པོ་ལ་བྱེད་ན་ནི།  སྔོན་པོ་སྐད་ཅིག་དང་པོ་ཞིག་པའི་རྗེས་ཀྱི་སྔོན་པོ་སྐད་ཅིག་གཉིས་པ་དེ་ཡང་མ་ཡིན་དགག་ཏུ་འགྱུར་ཏེ།  དགག་བྱ་དངོས་སུ་བཅད་ནས་རྟོགས་དགོས་པར་མཚུངས་
པའི་ཕྱིར།  སྒྲུབ་བྱེད་ལྷག་མ་རྩ་ཤེའི་ཊཱི་ཀ་ལས་ཤེས་པར་མི་འཚལ།  འདིར་བཀོད་པའི་རྣམ་རྟོག་གི་བཟོ་རྒྱ་འདི་ཙམ་གྱིས་ངེས་འབྱུང་སྐྱེ་བའི་རྒྱུ་ཆོག་པར་སྣང་ངོ་། །འདི་ནི་ལུགས་འདིའི་རིགས་པ་ཕྲ་ལ་དོན་ཆེ་བ་ཅིག་ཏུ་འདུག་གོ།  ཞེས་
པ་ནི་འདི་འདྲའི་རིགས་ཀྱི་ཚིག་རེ་གར་ཡོད་སར་འདི་འདྲའི་རིགས་ཀྱི་གྲུབ་མཐའ་རེ་ཡོད་པ་ཁོ་བོས་ཀྱང་གོའོ། །གཉིས་པ་ལ་གཞན་སྐྱེ་ཡོད་པར་ཐལ་བ།  མ་ཕྲད་པར་སྐྱེད་པ་ཡོད་པར་ཐལ་བ།  རྟེན་གཞན་ལ་བརྗོད་པའི་ཉེས་པ་མཚུངས་པ། 

 དེ་ལས་ཀྱང་སྨད་པའི་གནས་སུ་གྱུར་པ།  ཞིག་པས་ནམ་མཁའ་གང་བར་ཐལ་བ།  འདུས་མ་བྱས་ལ་རྟེན་འབྲེལ་མི་རུང་བར་ཐལ་བ།  སྨིན་ལས་སླར་སྨིན་གྱི་སྐྱོན་སྤོང་མི་ནུས་པ།  གཅིག་དང་ཐ་དད་བརྟགས་པའི་ཉེས་པ་སྟེ་རེ་ཤིག་བརྒྱད་ལས་
དང་པོ་ནི།  ལས་འབྲས་གཉིས་པོ་ངོ་བོ་གཞན་དུ་འགྱུར་ཏེ།  དེ་གཉིས་ཀྱི་ངོ་བོ་ཡོད་ཅིང་བར་དུ་ཞིག་པ་དངོས་པོ་བས་ཆོད་པའི་ཕྱིར།  རྟགས་གཉིས་ཆར་ཁས་བླངས།  འདོད་ན།  གཞན་སྐྱེ་ཡོད་པར་འགྱུར་རོ། །གཉིས་པ་ནི།  རྒྱུ་འབྲས་
ཕྲད་ནས་བསྐྱེད་དམ།  མ་འཕྲད་པར་བསྐྱེད་ཅེས་དཔྱད་པའི་ཚེ།  ཕྱོགས་ཕྱི་མ་ཁས་ལེན་རིགས་པར་འགྱུར་ཏེ།  རྒྱུས་འབྲས་བུ་སྐྱེད་པ་གང་ཞིག་དེ་གཉིས་ཀྱི་བར་ཞིག་པ་དངོས་པོ་བས་ཆོད་པའི་ཕྱིར།  འདོད་ན་ཕྲད་མ་ཕྲད་དཔྱད་པའི་ཚེ་ཕྱོགས་
གཉིས་ཀ་གཞུང་ལས་དངོས་སུ་བཀག་པ་དང་འགལ་ལོ། །གསུམ་པ་ནི།  གཞན་གྱིས་ལས་འབྲས་ཀྱི་རྟེན་ཀུན་གཞི་སོགས་ཁས་ལེན་པ་ལ་བརྗོད་པའི་ཉེས་པ་ཐམས་ཅད་འདི་ལ་མཚུངས་ཏེ།  གང་ཕྱིར་ལས་ལ་སྐྱེ་བ་མེད། །འདི་ལྟར་རང་བཞིན་
མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཞིག་དངོས་མི་དགོས་སོ། །ཞེས་དང་།  གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཞིག་དངོས་མེད་ཀྱང་འདི་ནུས་ཕྱིར། །ཞེས་སོགས་ཅིའི་ཕྱིར་མི་མཚུངས།  ཀུན་གཞི་
སོགས་ཀྱིས་ཉེས་པ་ཅི་ཞིག་བྱས་ལེགས་པར་སྨྲོས་ཤིག །བཞི་པ་ནི།  དེ་དག་ལས་ཀྱང་འདི་སྨད་པའི་གནས་ཏེ།  ཀུན་གཞི་སོགས་ནི་ནང་པའི་གྲུབ་མཐའ་སྨྲ་བ་རེ་རེའི་འདོད་པ་ཡིན་ལ།  ཞིག་པ་དངོས་པོར་གྲུབ་པ་ནི་ཕྱི་རོལ་པའི་འདོད་པ་ཡིན་

པའི་ཕྱིར་ཏེ།  བྱེ་བྲག་ཏུ་སྨྲ་བས་ཀྱང་ཉོན་མོངས་སྤངས་པའི་འགོག་པ་དངོས་པོར་འདོད་ཀྱང་།  དངོས་པོ་ཞིག་ཚད་དངོས་པོར་མི་འདོད་པའི་ཕྱིར་རོ། །ལྔ་པ་ནི་སྔོན་པོ་ལྟ་བུ་སྐད་ཅིག་བཅུ་རྒྱུན་ལྡན་དུ་འབྱུང་བའི་ཚེ་སྐད་ཅིག་
མ་གཉིས་པར་སྔོན་པོ་སྐད་ཅིག་དང་པོའི་ཞིག་པ་དངོས་པོ་བ་དང་།  སྔོན་པོ་སྐད་ཅིག་མ་གཉིས་པ་དང་གཉིས།  སྐད་ཅིག་མ་གསུམ་པར་དེ་གཉིས་ཀྱི་ཞིག་པ་དངོས་པོ་བ་གཉིས་སྔོན་པོ་སྐད་ཅིག་མ་གསུམ་པ།  ཞིག་པ་སྐད་ཅིག་མ་དང་པོའི་རིགས་
འདྲ་སྐད་ཅིག་མ་གཉིས་པ་སྟེ་བཞི་དང་།  བཞི་བའི་ཚེ་དེ་རྣམས་ཀྱི་རིགས་འདྲ་སྐད་ཅིག་མ་གཉིས་པ་བཞི།  དེ་རྣམས་ཞིག་པའི་ཞིག་པ་བཞི་སྟེ།  བརྒྱད་དུ་འགྱུར་བ་སོགས་ཁྱོད་ཀྱི་ཞིག་པ་འདི་དག་གཟུགས་སུ་གྲུབ་ན་རྡུལ་ཕྲན་
ཙམ་ལས་མེད་ཀྱང་།  དངོས་པོ་གཅིག་ཞིག་པའི་ཞིག་པ་དེས་ཀྱང་ནམ་མཁའི་ཁམས་གང་བར་འགྱུར་རོ། །དྲུག་པ་ནི།  སྣུམ་ལྟ་བུའི་རྒྱུ་ཟད་པ།  མར་མེ་ལྟ་བུའི་འབྲས་བུ་ཟད་པའི་རྒྱུར་གསུངས་པས་རྒྱུ་འབྲས་གཉིས་ཀ་དངོས་པོ་དང་འདུས་
བྱས་ཡིན་ན།  མ་རིག་པ་ལ་སོགས་པའི་ཡན་ལག་སྔ་མ་སྔ་མ་ཟད་པས།  འདུ་བྱེད་ལ་སོགས་པའི་ཡན་ལག་ཕྱི་མ་ཕྱི་མ་ཟད་པའི་རྒྱུ་འབྲས་ཐམས་ཅད་ཀྱང་དངོས་པོ་དང་འདུས་བྱས་སུ་འགྱུར་ལ།  དེ་ཡང་འདོད་ན་འདུས་མ་བྱས་ལ་
རྟེན་འབྲེལ་གཏན་མི་རུང་བར་འགྱུར་ཏེ།  གང་གི་རྐྱེན་གྱིས་གང་འབྱུང་བ་ཐམས་ཅད་འདུས་བྱས་ཁོ་ན་ཡིན་པའི་ཕྱིར་རོ། །གཞན་ཡང་།  ངོ་བོ་ཉིད་སྐུ་དེ་འདུས་བྱས་ཡིན་པར་ཐལ།  སྦྱོར་བཞི་སྒོམ་པ་དེ་ངོ་བོ་ཉིད་སྐུའི་

རྒྱུ་ཡིན་པའི་ཕྱིར།  ལན་ཅི་སྨྲ།  མ་གྲུབ་ན།  སྣུམ་ཟད་པ་དེ་མར་མེ་ཟད་པའི་རྒྱུ་ཡིན་པར་ཁྱོད་སྒྲུབས་ཤིག་བདུན་པ་ནི།  ལས་ཀྱི་རྣམ་སྨིན་ཕྱུང་ཟིན་པའི་དུས་ན།  ལས་ཞིག་པའི་ཞིག་པ་ཡོད་དམ་མེད།  ཡོད་ན་ལས་གཅིག་གི་རྣམ་
སྨིན་ཕྱུང་ཟིན་པའི་རྗེས་སུ་ཡང་།  སླར་ཡང་རྣམ་པར་སྨིན་པར་འགྱུར་ཏེ།  དེའི་ཚེ་ཡང་རྣམ་སྨིན་གྱི་རྒྱུར་གྱུར་པའི་ཞིག་པ་དངོས་པོ་བ་ཡོད་པའི་ཕྱིར།  མེད་ན་རྣམ་སྨིན་ཕྱུང་ཟིན་པའི་ཚེ་ལས་མ་ཞིག་པར་ཐལ།  དེའི་ཚེ་ལས་ཞིག་པའི་
ཞིག་པ་མེད་པའི་ཕྱིར།  ཁྱབ་པ་གྲུབ་མཐའི་གཙོ་བོ་ལ་ཨེ་སོང་།  བརྒྱད་པ་ནི།  ལས་ཞིག་པའི་ཞིག་པ་དངོས་པོ་བ་དེ་ལས་དང་ངོ་བོ་གཅིག་གམ་ཐ་དད།  ངོ་བོ་གཅིག་ན།  དེའི་ཚེ་ལས་མ་ཞིག་པར་འགྱུར་ཏེ།  དེ་ལས་དང་ངོ་བོ་གཅིག་ཡིན་པའི་
ཕྱིར།  ཐ་དད་ན་དེ་ཡང་འབྲས་བུ་དང་ངོ་བོ་ཐ་དད་པས།  དེ་དག་རྟེན་ནས་འབྱུང་བ་མ་ཡིན་པར་འགྱུར་ཏེ།  ཕན་ཚུན་མ་ལྟོས་པའི་ཕྱིར།  གཉིས་ཀ་མ་ཡིན་ནོ་ཞེ་ན།  ལས་དང་ལས་ཀྱི་ཞིག་པ་དངོས་པོ་བ་ཆོས་ཅན།  ཁྱོད་ངོ་བོ་གཅིག་དང་ཐ་དད་
གང་རུང་ཡིན་པར་ཐལ།  ཁྱོད་ཀྱི་ངོ་བོ་གྲུབ་པའི་ཕྱིར།  གསུམ་ཆར་ཨེ་དྲན།  དེ་ལ་སོགས་པའི་ཉེས་པ་མཐའ་ཡས་སོ། །གསུམ་པ་ནི།  གོང་དུ་ཐལ་འགྱུར་བའི་ལུགས་ཀྱིས་ནི་ཐ་སྙད་གདགས་པ་ཙམ་གྱིས་མ་ཚིམ་པར་མྱུ་གུ་སྐྱེ་ཞེས་པ་
ལྟ་བུ་ལ་དེ་ལྟར་བཏགས་པའི་བཏགས་དོན་བདག་གམ་གཞན་ལས་སྐྱེ་ཞེས་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་གོ་ཞེས་ཁས་བླངས་པ་དང་འགལ་ཏེ།  ལས་ཀྱིས་འབྲས་བུ་བསྐྱེད་ཞེས་བཏགས་པའི་བཏགས་དོན་ལས་དང་འབྲས་བུའི་བར་

དུ་ཆོས་གཞན་གྱིས་ཆོད་མ་ཆོད་ཞེས་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་དགོས་པ་ལས།  དེའི་ཚེ་ཆོས་གཞན་ཞིག་པ་དངོས་པོ་བས་ཆོད་པར་ཁས་བླངས་པས།  བཏགས་དོན་བཙལ་བའི་ཚེ་ན་མི་རྙེད་ཅེས་པའི་གྲུབ་
མཐའི་གཙོ་བོ་དང་འགལ་བའི་ཕྱིར་རོ། །བཞི་པ་ནི།  ཡབ་སྲས་ཀྱི་གཞུང་ལས།  ལས་རང་བཞིན་གྱིས་སྐྱེ་བ་མེད་པ་དང་།  འགག་པ་མེད་པའི་སྒོ་ནས།  རྟག་ཆད་སྤོང་ཚུལ་ཁོ་ན་གསུངས་ཀྱི།  གཞན་མ་གསུངས་བཞིན་དུ་ཞིག་པ་དངོས་པོ་བའི་
བསྒྲུབ་ཚུལ་འདི་འདྲ་བྱས་ནས་དེ་ཡང་ཕྲ་ལ་དོན་ཆེ་བ་ཅིག་ཏུ་འདུག་གོ་ཞེས་སོགས་བསླུ་བྲིད་ཀྱི་ཚིག་མང་དུ་བྱས་པ་འདིས་མཚོན་ནས།  དྲུང་ཙོང་པ་འདིས་རྩལ་བཏོན་གྱི་གྲུབ་མཐའ་ཐམས་ཅད་ལ་འདི་འདྲ་རེ་ཡོད་པས།  རྗེས་འཇུག་རྣམས་ཀྱིས་གསུང་
རབ་ཚད་ལྡན་དང་བསྒྲིགས་ནས་བརྟག་དཔྱད་རེ་ཅིས་ཀྱང་གྱིས།  ཁོ་བོ་ལ་ཕྱོགས་གཉིས་སུ་ཕྱེ་བའི་ཕྱོགས་ཞེན་ཡོད་པ་མ་ཡིན་གྱི།  ལྟ་བའི་སྙིགས་མར་གྱུར་པ་འདི་འདྲ་ལ་ཡང་མངོན་པར་ཞེན་པ་མང་པོ་མཐོང་སྟེ་མ་བཟོད་ནས་སྨྲས་པའོ། །
སྤྲོས་པས་ཆོག་གོ།  ད་ནི་གཉིས་པ་དེའི་དཔེ་བཤད་པ་ནི།  རྨི་ལམ་སོགས་སོ། །གཉིས་པ་དེ་ལ་ཧ་ཅང་ཐལ་བ་རྣམ་གཉིས་སྤོང་བ་ལ་གཉིས་ཏེ།  རྣམ་སྨིན་ཐུག་པ་མེད་པར་ཐལ་བ་སྤང་། །རྣམ་སྨིན་ངེས་པ་མེད་པར་ཐལ་བ་སྤང་
པའོ། །དང་པོ་ནི་ཇི་ལྟར་སོགས་སོ། །གཉིས་པ་ནི།  དེ་ཕྱིར་སོགས་ཏེ།  དཔེ་སྔ་མ་ཉིད་ཀྱིས་གྲུབ་པར་གསུངས་སོ། །ལས་འབྲས་རྣམས་ལ་སེམས་པ་དགག་པར་མཛད་པའི་རྒྱུ་མཚན་ནི།  སོ་སོ་སྐྱེ་བོས་ལས་དགེ་བ་དང་མི་དགེ་

བ་འདིའི་འབྲས་བུ་འདི་ལྟར་འགྱུར་བའི་རྒྱུ་མཚན་ཅི་ཡིན་སྙམ་དུ་སེམས་པ་ན།  དེའི་རྒྱུ་མཚན་མི་རྙེད་པས་ལས་འབྲས་ལ་སྐུར་པ་བཏབ་པར་འགྱུར་དུ་འོང་ངོ་སྙམ་སྟེ།  བཅོམ་ལྡན་འདས་ཀྱིས་ལས་རྣམས་ཀྱི་འབྲས་བུ་རྣམ་པར་སྨིན་པ་ནི་བསམ་
གྱིས་མི་ཁྱབ་བོ་ཞེས་གསུངས་སོ། །གསུམ་པ་ཀུན་གཞི་སོགས་གསུངས་དྲང་དོན་ཉིད་དུ་སྟོན་པ་ནི།  ཀུན་གཞི་སོགས་ཚིགས་བཅད་གཉིས་ཏེ།  འདི་ལ་དོགས་པ་དགོད་པ་དང་།  དེའི་ལན་བཤད་པ་གཉིས་ལས།  དང་པོ་ནི།  འགྲེལ་
བར་གལ་ཏེ་དེ་ལྟར་ལས་རྣམས་ཀྱི་འབྲས་བུ་འབྲེལ་པ་རྣམ་པར་བཞག་ན།  འོ་ན་འཕགས་པ་ལང་ཀར་གཤེགས་པ་ལ་སོགས་པ་རྣམས་ལས་ཀུན་གཞིའི་རྣམ་པར་ཤེས་པ་ཆོས་མཐའ་ཡས་པའི་ནུས་པའི་ཁྱད་པར་གྱི་གཞི་ས་བོན་ཐམས་ཅད་པ་རྦ་རླབས་
རྣམས་ལ་རྒྱ་མཚོ་ལྟར་དངོས་པོ་ཐམས་ཅད་སྐྱེ་བའི་རྒྱུར་གསུངས་པ་གང་ཡིན་པ་དེ་ཅི་རྣམ་པ་ཐམས་ཅད་དུ་མེད་པ་ཞིག་གམ་ཞེ་ན།  ཞེས་གསུངས་སོ། །གཉིས་པ་ལ་བཞི་སྟེ།  ཀུན་གཞི་དྲང་དོན་དུ་བསྟན་པ།  གང་ཟག་དང་ཕུང་པོ་དྲང་དོན་
དུ་བསྟན་པ།  དངོས་པོ་རང་བཞིན་གྱིས་ཡོད་པ་དྲང་དོན་དུ་བསྟན་པ།  དྲང་དོན་དུ་གསུངས་པ་ལ་ཐ་སྙད་དུ་ཁས་ལེན་དགོས་མི་དགོས་ཀྱི་དབྱེ་བ་བཤད་པའོ། །དང་པོ་ལ་ཀུན་གཞིའི་ངོ་བོ། ཀུན་གཞི་བསྟན་པའི་དགོས་པ།  ཀུན་གཞིའི་
སྒྲ་དོན།  དངོས་ལ་གནོད་བྱེད་མ་གསུངས་པའི་རྒྱུ་མཚན།  ཀུན་གཞི་ཁས་ལེན་དགོས་པའི་སྒྲུབ་བྱེད།  ཁས་མི་ལེན་པའི་སྒྲུབ་བྱེད་དགག་པ།  རྩོད་པ་སྤོང་བ་དང་བདུན་ལས།  དང་པོ་ནི།  ཚོགས་དྲུག་ལས་ངོ་བོ་ཐ་དད་པ་ཡོད་པ་མ་ཡིན་གྱི།

  རྣམ་པར་ཤེས་པ་གསལ་ཙམ་གྱི་ངོ་བོ་སེམས་ཅན་ནས་སངས་རྒྱས་ཀྱི་སའི་བར་དུ་རྒྱུན་མ་ཆད་པར་ཡོད་པ་འདི་ཉིད་དགེ་མི་དགེའི་རིས་སམ་ཡུལ་དྲུག་གི་ཕྱོགས་སུ་མ་ཆད་པར་རང་བཞིན་གྱིས་སྟོང་པས་བྱ་བྱེད་རུང་བའི་
ཆ་ནས་ཀུན་གཞིར་འཇོག །དེ་ཉིད་ཕུང་པོ་ལ་བརྟེན་ནས་ངའོ་སྙམ་དུ་འཛིན་པ་ངར་འཛིན་ལྷན་སྐྱེས་སུ་སོང་བའི་ཆ་ནི་ཉོན་ཡིད་དུ་འཇོག །དེ་ཉིད་ཡུལ་དྲུག་གི་ནང་ནས་ཆོས་ཀྱི་ཕྱོགས་སུ་ཆད་པ་ནི་དྲུག་པ་ཡིད་ཀྱི་རྣམ་པར་ཤེས་པར་འཇོག་སྟེ།  གསེར་
དང་གསེར་གྱི་རྣ་རྒྱན་དང་།  གསེར་གྱི་མགུལ་རྒྱན་བཞིན་ཡིན་པས།  ཕྱི་མ་གཉིས་ཀྱི་ཚེ་ན་ཡང་སྔ་མ་མེད་པ་ནི་མ་ཡིན་ནོ། །ལུགས་འདི་མ་ཤེས་པར་ཀུན་གཞི་དང་ཉོན་ཡིད་ཁས་ལེན་ན།  སེམས་ཙམ་པའི་ལུགས་ལྟར་ཁས་ལེན་དགོས་སྙམ་
ནས།  དབུ་མ་ཐལ་འགྱུར་བས་དེ་དག་ཐ་སྙད་དུ་ཡང་ཁས་མི་ལེན་པར་འདོད་པ་ནི།  གྲུབ་མཐའ་སོ་སོའི་རྣམ་དབྱེ་མ་ཆགས་པའོ། །གཉིས་པ་ནི།  འགྲེལ་པར་སྔར་གྱི་དོགས་པའི་རྗེས་སུ་དེ་མ་ཐག་ཏུ།  དེ་ལྟར་ནི་མ་ཡིན་ཏེ།  དེ་སྐད་དུ་ཉེ་བར་
བསྟན་པས་གདུལ་བའི་སྐྱེ་བོ་རྣམས་ལ་དེ་ཡོད་པ་ཉིད་དུ་བསྟན་པའི་ཕྱིར་རོ།  ཞེས་གསུངས་ཏེ།  ལང་གཤེགས་སོགས་ནས་གསུངས་པའི་ཀུན་གཞི་མེད་པ་ནི་མ་ཡིན་ཏེ།  དང་པོ་ཉིད་ནས་དེ་ཁོ་ན་ཉིད་ལ་འཇུག་པར་མི་ནུས་པའི་གདུལ་
བྱ་ལ་ཀུན་གཞི་དང་གང་ཟག་སོགས་བསྟན་པས།  ཐེག་པ་ཆེན་པོ་ལ་འཇུག་པར་འགྱུར་ལ།  ཕྱིས་གནས་ལུགས་ལ་འཇུག་པར་འགྱུར་པའི་ཕྱིར་རོ།  ཞེས་པ་སྟེ།  འདིས་ནི་ཀུན་གཞི་གསུངས་པའི་དགོས་པ་བསྟན་པ་ཡིན་ལ།  དགོས་

པ་འདི་འདྲ་བ་ཞིག་ནི་ཀུན་རྫོབ་བདེན་པ་ཐམས་ཅད་ལ་ཡོད་དོ། །གསུམ་པ་ནི།  འགྲེལ་པར།  དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར།  སྟོང་པ་ཉིད་ཁོ་ན་ཀུན་གཞི་རྣམ་པར་ཤེས་པའི་སྒྲས་བསྟན་པར་རིགས་པར་བྱའོ། །
ཞེས་གསུངས་ཏེ།  ཅིའི་ཕྱིར་སྔར་གྱི་དེ་ལ་ཀུན་གཞི་ཞེས་བརྗོད་ཅེ་ན།  སེམས་ཙམ་པ་ལྟར་བདེན་པར་གྲུབ་པས་འཁོར་འདས་ཀུན་གྱི་བག་ཆགས་ཀྱི་གཞིར་རུང་བས་ཀུན་གཞིར་འཇོག་པ་མ་ཡིན་གྱི།  སྟོང་པ་ཉིད་ཁོ་ན་ཡིན་པས་ཀུན་
གཞིར་འཇོག་སྟེ།  སྟོང་པ་ཉིད་ཡིན་པས་དངོས་པོ་ཐམས་ཅད་ཀྱི་རང་བཞིན་རྒྱུ་རྗེས་སུ་ཞུགས་པའི་ཕྱིར་ཞེས་པ་སྟེ།  འདི་ནི་དོགས་པའི་སྐབས་སུ་དངོས་པོ་ཐམས་ཅད་སྐྱེ་བའི་རྒྱུ་གསུངས་པ་གང་ཡིན་པ་དེ་ཞེས་པ།  གང་ལ་སྟོང་པ་ཉིད་
རུང་བ། །དེ་ལ་ཐམས་ཅད་རུང་བ་ཉིད། །ཅེས་པའི་ཚུལ་གྱིས་འདི་ལ་ཚང་ཞེས་པའི་དོན་ཏོ། །འདིས་ནི་ཀུན་གཞིའི་སྒྲ་དོན་བསྟན་གྱི།  སྟོང་ཉིད་ཀུན་གཞིར་བསྟན་པ་ཡང་མ་ཡིན་ཞིང་དགོངས་གཞི་དང་གདགས་གཞིར་བསྟན་པ་ཡང་མ་ཡིན་
ཏེ།  ལུགས་འདི་ལ་གདགས་གཞི་དང་བཏགས་ཆོས་སོ་སོར་ཕྱེ་བ་མེད་པའི་ཕྱིར་རོ། །བཞི་པ་ནི།  འདིར་དངོས་ལ་གནོད་བྱེད་མ་གསུངས་པ་ནི།  ལང་གཤེགས་སོགས་ལས་གསུངས་པའི་ཀུན་གཞི་ཙམ་ཞིག་དྲང་དོན་དུ་བསྟན་པའི་སྐབས་ཡིན་
གྱི།  སེམས་ཙམ་པས་འདོད་པའི་ཀུན་གཞི་བདེན་གྲུབ་པ་དྲང་དོན་དུ་བསྟན་པའི་སྐབས་མ་ཡིན་པས།  དངོས་ལ་གནོད་བྱེད་མེད་པའི་ཕྱིར་རོ། །མདོར་ན་དགོངས་འགྲེལ་དང་ལང་གཤེགས་སོགས་ལས་གསུངས་པའི་ཀུན་གཞི་ལ་དབུ་སེམས་

གཉིས་ཀྱི་ཁས་ལེན་ཚུལ་གཉིས་ཀྱི་རྣམ་དབྱེ་ཤེས་ན།  གནད་འདི་དག་རང་གྲོལ་དུ་འགྱུར་རོ། །ལྔ་པ་ནི།  དབུ་མ་ཐལ་འགྱུར་བས་ཐ་སྙད་དུ་ཀུན་གཞི་ཁས་ལེན་དགོས་ཏེ།  སངས་རྒྱས་བཅོམ་ལྡན་འདས་ཀྱིས་མདོ་ལས་
གསུངས་ཤིང་།  དེ་ཡང་དོན་དམ་བདེན་པ་རྟོགས་པའི་ཐབས་སུ་གྱུར་པའི་ཐ་སྙད་བདེན་པ་ཡིན་པར་སློབ་དཔོན་འདི་ཉིད་ཀྱིས་གསུངས་པའི་ཕྱིར་ཏེ།  འགྲེལ་བར།  ཆེས་ཐོག་མར་ཀུན་གཞི་རྣམ་པར་ཤེས་པ་ལ་སོགས་པ་བསྟན་པ་ནི་མུ་སྟེགས་
ཀྱི་ལུགས་བསལ་ནས་དེ་དག་གི་དོན་ཆེན་པོ་འདྲེན་པར་འགྱུར་ཞིང་།  ཕྱི་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་དེ་དག་སྤོང་བར་འགྱུར་བས་ཡོན་ཏན་ཁོ་ན་འབྱུང་གི་སྐྱོན་ནི་མ་ཡིན་ནོ་ཞེས་གསུངས་པས་སོ། །
འཕགས་པ་ཀླུ་སྒྲུབ་ཀྱིས་གསུངས་པས་ཀྱང་ཁས་ལེན་དགོས་ཏེ།  བྱང་ཆུབ་སེམས་འགྲེལ་ལས།  ཅི་ལྟར་ཁབ་ལེན་དང་ཉེ་བས། །ལྕགས་ནི་མྱུར་དུ་ཡོངས་སུ་འཁོར། །དེ་ལ་སེམས་ནི་ཡོད་མིན་ཏེ། །སེམས་དང་ལྡན་བཞིན་སྣང་བར་འགྱུར། །
དེ་བཞིན་ཀུན་གཞི་རྣམ་ཤེས་ནི། །བདེན་མིན་བདེན་པ་བཞིན་དུ་ནི། །གང་ཚེ་འགྲོ་འདི་གཡོ་བར་འགྱུར། །དེ་ཚེ་སྲིད་པ་འཛིན་པར་བྱེད། །ཇི་ལྟར་རྒྱ་མཚོ་ལ་ནི་ཤིང་། །སེམས་ནི་མེད་ཀྱང་གཡོ་བར་འགྱུར། །དེ་བཞིན་ཀུན་གཞི་རྣམ་ཤེས་ནི། །
ལུས་ལ་བརྟེན་ནས་གཡོ་བ་ཡིན། །ཞེས་གསུངས་པས་སོ། །དྲུག་པ་ནི།  དབུ་མ་ཐལ་འགྱུར་བས་ཀུན་གཞི་ཁས་མི་ལེན་པའི་རྒྱུ་མཚན་ཅི་ཡིན་ཅེས་དྲིས་པས།  དྲང་དོན་དུ་གསུངས་པའི་ཕྱིར་ཞེས་ཟེར་རོ། །འོ་ན་ཕུང་ཁམས་སྐྱེ་མཆེད་ཐམས་

ཅད་ཁས་མི་ལེན་པར་འགྱུར་ཏེ།  འགྲེལ་པར་མདོ་དྲངས་པ་ལས།  ཕུང་པོ་དག་དང་ཁམས་རྣམས་དང་། །སྐྱེ་མཆེད་རང་བཞིན་ཅིག་བཞེད་ལ། །ཁམས་གསུམ་པོ་དག་སྟོན་མཛད་པ། །འདི་ནི་འཇིག་རྟེན་མཐུན་འཇུག་
ཡིན། །ཅེས་གསུངས་པའི་ཕྱིར། དེ་བཞིན་དུ་སྣོད་ཀྱི་འཇིག་རྟེན་མེས་བསྲེག་པ་དང་།  སེམས་ཅན་གྱི་ཁམས་ཀྱང་ཁས་མི་ལེན་པར་འགྱུར་ཏེ།  མདོ་དེ་ཉིད་ལས།  ཞིག་པ་མེད་ཅིང་སྐྱེ་མེད་ལ། །ཆོས་ཀྱི་དབྱིངས་དང་མཉམ་གྱུར་
ཀྱང་། །བསྲེག་པའི་བསྐལ་པ་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །དུས་གསུམ་དག་ཏུ་སེམས་ཅན་གྱི། །རང་བཞིན་དམིགས་པ་མ་ཡིན་ལ། །སེམས་ཅན་ཁམས་ཀྱང་སྟོན་མཛད་པ། །འདི་ནི་འཇིག་རྟེན་མཐུན་འཇུག་
ཡིན། །ཅེས་གསུངས་པས་སོ། །མདོར་ན་ཀུན་རྫོབ་བདེན་པ་ཐམས་ཅད་ཁས་མི་ལེན་པར་འགྱུར་ཏེ།  དྲང་དོན་དུ་གསུངས་པའི་ཕྱིར།  དེས་ན་བློ་གྲོས་མི་ཟད་པའི་མདོའི་རྗེས་སུ་འབྲངས་ནས།  ཀུན་རྫོབ་དང་དོན་དམ་ལ་དྲང་དོན་དང་
ངེས་དོན་དང་།  དེ་གཉིས་སྟོན་པ་ལ་དྲང་དོན་གྱི་མདོ་དང་ངེས་དོན་གྱི་མདོར་འཇོག་པ་ནི་འཕགས་མཆོག་ཀླུ་སྒྲུབ་ཡབ་སྲས་ཀྱི་ཡང་ལུགས་ཐུན་མོང་མ་ཡིན་པའོ་ཞེས་རང་ཉིད་ཀྱིས་ཀྱང་སྨྲས་བཞིན་དུ་དྲང་དོན་དུ་གསུངས་པས་ཐ་སྙད་དུ་ཁས་མི་
ལེན་ནོ་ཞེས་སྨྲ་བ་ནི་ཐ་སྙད་ལ་སྐུར་པ་བཏབ་པའོ། །དེ་བཞིན་དུ་དེང་སང་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་དྲང་དོན་དུ་གསུངས་པ་རྒྱུ་མཚན་དུ་བྱས་ནས།  ཐ་སྙད་དུ་ཡང་སེམས་ཅན་གྱི་རྒྱུད་ལ་མེད་པར་འདོད་པ་ནི་

གནད་ཡེ་མ་ཟིན་བཞིན་དུ་བློ་གྲོས་རྩིང་པོའི་ཁ་ཕྲུ་འཐོར་བའོ། །གལ་༣༠སྟེ་ཀུན་གཞི་ཁས་ལེན་ན་ཀུན་གཞིའི་བག་ཆགས་སྨིན་པ་ལས་གཟུགས་སྒྲ་སོགས་སུ་སྣང་བ་ཙམ་དུ་ཟད་ཀྱི་ཕྱི་རོལ་གྱི་དོན་མེད་པར་ཁས་བླང་དགོས་ན། 
བྱང་ཆུབ་སེམས་འགྲེལ་ལས།  ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟར་ན་ནི་རིག་བྱ་དང་། །རིག་བྱེད་མེད་ཅེས་ཅིས་མི་འདོད། །ཅེས་ཕྱིའི་ཤེས་བྱ་དང་།  ནང་གི་ཤེས་པ་གཉིས་ཡོད་མེད་མཚུངས་པར་གསུངས་
ལ་གཞུང་འདིར་ཡང་དོན་ཤེས་གཉིས་དོན་དམ་དུ་མེད་མཉམ་དང་།  ཐ་སྙད་དུ་ཡོད་མཉམ་དུ་གསུངས་པ་དང་འགལ་ལོ་ཞེས་སྨྲའོ། །འོ་ན་སེམས་ཁས་མི་ལེན་པར་ཐལ།  སེམས་ཁས་ལེན་ན།  སེམས་ཉིད་ཀྱིས་ནི་སེམས་ཅན་འཇིག་རྟེན་དང་། །
སྣོད་ཀྱི་འཇིག་རྟེན་ཤིན་ཏུ་སྣ་ཚོགས་འགོད། །ཅེས་གསུངས་པའི་ཚུལ་གྱིས།  སེམས་ལ་བསགས་པའི་ལས་ཀྱི་བག་ཆགས་སྨིན་པ་ལས་གཟུགས་སྒྲ་སོགས་སུ་སྣང་བ་ཙམ་དུ་ཟད་ཀྱི་ཞེས་སོགས་རྣམ་པ་ཀུན་དུ་མཚུངས་པའི་ཕྱིར་རོ། །གཟུགས་
སྒྲ་སོགས་སུ་སྣང་བ་ཙམ་ཕྱི་རོལ་གྱི་དོན་ཡིན་ནམ་མ་ཡིན།  ཡིན་ན་སྔ་མ་ལ་འགལ་བ་ཅི་ཞིག་ཡོད།  མིན་ན་གཟུགས་སྒྲ་སོགས་སྣང་བ་ཙམ་ལ་ཕྱི་རོལ་གྱི་དོན་ཅེས་བཏགས་པའི་བཏགས་དོན་བཙལ་བའི་ཚེ་ཐ་སྙད་དུ་རྙེད་པར་ཐལ།  གཟུགས་སྒྲ་
སོགས་སུ་སྣང་བ་ཙམ་ལས་མ་གཏོགས་པའི་ཕྱི་རོལ་གྱི་དོན་ཡོད་པའི་ཕྱིར།  ལེགས་པར་སོམས་ཤིག །བདུན་པ་ནི།  གལ་ཏེ་ཀུན་གཞི་ཁས་ལེན་ན།  ལས་འབྲས་ཀྱི་རྟེན་དུ་ཁས་ལེན་དགོས་ལ།  དེ་ལྟར་ན་ཀུན་གཞི་མེད་ཀྱང་རང་བཞིན་གྱིས་སྐྱེ་

འགག་མེད་པའི་ཆ་ནས་ལས་འབྲས་ཀྱི་འབྲེལ་བ་འཐད་པར་བཤད་པ་དང་འགལ་ལོ་སྙམ་ན།  སྤྱིར་ལས་འབྲས་ཀྱི་རྟེན་དུ་ཁས་ལེན་པ་ལ་འགལ་བ་མེད་དེ།  ལས་འབྲས་སེམས་ལ་བརྟེན་པའི་ཕྱིར།  གཞུང་གི་དོན་ནི་སྔར་བཤད་ཟིན་པ་ལྟར་ཡིན་ལ།  དེ་
འདྲའི་ཀུན་གཞི་ཁས་མི་ལེན་པས་འགལ་བ་ཅི་ཞིག་ཡོད།  ཡང་སྔར་དྲངས་པའི་འགྲེལ་བ་ཉིད་ལས།  ཕྱི་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་དེ་དག་སྤོང་བར་འགྱུར་བས་ཞེས་ཕྱིས་སྤོང་བར་བཤད་པའི་ཕྱིར།  ཐ་སྙད་
དུ་མེད་དོ་སྙམ་ན།  དེ་ནི་ཕྱིས་གནས་ལུགས་རྟོགས་པའི་ཚེ་སྒྲུབ་པའི་ཚུལ་གྱིས་ཡོད་པ་སྤོང་ཞེས་པ་ཐ་སྙད་བདེན་པ་ཐབས་སུ་གྱུར་པ་དང་།  དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པའི་དོན་ཡིན་པས་འདི་ནི་ཀུན་རྫོབ་བདེན་པ་ཐམས་ཅད་ལ་
ཡོད་དོ། །གཉིས་པ་ནི་འགྲེལ་པར།  ཀུན་གཞིའི་རྣམ་པར་ཤེས་པ་འབའ་ཞིག་ཡོད་པར་མ་ཟད་ཀྱི།  གང་ཟག་ཀྱང་ཡོད་དེ་དེས་འདུལ་བའི་སྐྱེ་བོ་ལ་དེ་ཡོད་པ་ཉིད་དུ་བསྟན་པས་རྗེས་སུ་འཛིན་པའི་ཕྱིར་རོ། །ཇི་སྐད་དུ།  དགེ་སློང་དག་ཕུང་པོ་ལྔ་ནི་ཁུར་
རོ། །ཁུར་ཁུར་བ་ནི་གང་ཟག་གོ་ཞེས་གསུངས་པ་ལྟ་བུའོ། །ཁ་ཅིག་ལ་ནི་ཕུང་པོ་ཙམ་ཞིག་བསྟན་པར་མཛད་དེ།  སེམས་ཞེས་བྱ་བའམ།  ཡིད་ཅེས་བྱ་བའམ་རྣམ་པར་ཤེས་པ་ཞེས་བྱ་བ་དེ་ནི་དུས་རིང་པོར་དད་པ་དང་ཚུལ་ཁྲིམས་ལ་སོགས་པས་ཡོངས་སུ་
བསྒོས་ཤིང་གོང་དུ་འགྲོ་བ་ན་ཕྱི་མ་ལ་མཐོ་རིས་སུ་འགྲོ་བར་འགྱུར་རོ་ཞེས་གསུངས་པ་ལྟ་བུའོ། །འདི་དག་ཐམས་ཅད་ནི་དགོངས་པའི་དབང་གིས་གསུངས་པ་ཡིན་ནོ།  ཞེས་གསུངས་ཏེ།  དྲང་དོན་དུ་འགྲོ་ཚུལ་ནི་སྔ་མ་དང་ཁྱད་པར་མེད་དོ། །ཁ་

ཅིག༣༡འདིའི་གང་ཟག་དང་ཀུན་གཞི་གཉིས་ཐ་སྙད་དུ་མེད་མཉམ་དུ་སྒྲུབ་པར་འདོད་ནས་རྫས་ཡོད་ཞེས་པ་དངོས་སུ་མེད་ཀྱང་སྦྱོར་དགོས་ཞེས་པ་ནི་མི་འཐད་དེ།  དེ་ལྟར་ན་ཁུར་ཁུར་བ་ནི་གང་ཟག་རྫས་ཡོད་ལ་འཇོག་པས།  ཐ་
སྙད་དུ་ཡང་མེད་པར་ཐལ་བ་ལས།  དེ་ཡང་མི་རིགས་ཏེ།  ལུགས་འདི་ལ་ལས་བྱེད་པ་པོ་དང་རྣམ་སྨིན་མྱོང་བ་པོའི་གང་ཟག་ཡོད་པའི་ཕྱིར།  དེ་ཙམ་གྱིས་ཁུར་ཁུར་བར་མི་འཇོག་ན།  རི་བོང་རྭའི་ཁྲེས་པོ་རུས་སྦལ་གྱི་སྤུའི་ཐག་པས་བསྡམས་ནས་
མོ་གཤམ་གྱི་བུ་བར་པས་ཁུར་བ་ཞིག་ཡིན་ནམ་ཅི།  གཞན་ཡང་གང་ལས་སེམས་ཅན་སྐྱེས་བུ་གང་ཟག་བསྟན།  ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་པ་ལ་ཡང་རྫས་ཡོད་སྦྱོར་དགོས་པར་འགྱུར་ཏེ།  ཁྱད་པར་མེད་པའི་ཕྱིར། 
གསུམ་པ་ནི།  རྩ་བའི་ཚིགས་བཅད་ཕྱི་མ་སྟེ།  སངས་རྒྱས་ལ་ཡང་ངར་འཛིན་ཡོད་པ་དང་།  དངོས་པོ་རང་བཞིན་གྱིས་ཡོད་པར་གསུངས་པ་དྲང་དོན་དུ་བསྟན་པ་རྣམས་ལ་ནི་དགོངས་གཞི།  དགོས་པ།  དངོས་ལ་གནོད་བྱེད་གསུམ་ཆར་གྱི་སྒོ་ནས་
བཤད་དགོས་ཏེ།  འདི་འདྲའི་རིགས་ཅན་ཡང་མང་དུ་ཡོད་དོ། །འདིར་འགྲེལ་པར།  ཤར་གྱི་རི་བོའི་སྡེ་པ་དང་མཐུན་པའི་ཚིགས་སུ་བཅད་པ་ལས།  འཇིག་རྟེན་མཐུན་འཇུག་དྲུག་གསུངས་པ་དྲངས་པ་ལས།  དྲུང་ཙོང༣༢པ་ན་རེ།  ཤར་རིའི་སྡེ་པ་ནི་
དགེ་འདུན་ཕལ་ཆེན་པ་ལས་རིམ་གྱིས་གྱེས་པ་ཡིན་པར་རྟོག་གེ་འབར་བ་ལས་བཤད་པས་ན་ཉན་ཐོས་ཀྱི་སྡེ་སྣོད་དུ་ཆོས་རང་བཞིན་མེད་པ་ཤིན་ཏུ་གསལ་བར་བསྟན་པ་གཅིག་ཡོད་པར་སྣང་ངོ་།  ཞེས་ཟེར་བ་ནི་འགྲེལ་པ་འདིར་དེ་མེད་པར་དངོས་སུ་གསུངས་

ཤིང་རང་ཉིད་ཀྱང་སྐབས་དེར་དེ་བཞིན་དུ་ཁས་བླངས་པ་དང་དངོས་སུ་འགལ་ལོ། །ཚིགས་བཅད་ཀྱི་དོན་ཡང་འཇིག་རྟེན་མཐུན་འཇུག་ཅེས་པ་ཐ་སྙད་ཀྱི་ལྡོག་པ་ནས་བསྟན་པར་སྣང་གི།  ཆོས་རང་བཞིན་མེད་པ་ཤིན་ཏུ་གསལ་བར་བཤད་པ་མི་སྣང་ལ།  གལ་
ཏེ་ཤུགས་ཀྱིས་གོ་སྙམ་ན་དེ་ནི་ཤིན་ཏུ་གསལ་བའི་དོན་ཡེ་མིན་པས་དོགས་པ་མེད་པའི་དོགས་པ་བསླང་ནས་ཆོད་རྒྱུ་མེད་པའི་ཆོད་ཆོད་དེ་མ་མཛད་ཅིག །བཞི་པ་ནི།  བདེན་པ་གཉིས་ཀྱི་སྒོ་ནས་དྲང་ངེས་ཕྱེ་བའི་ལུགས་མཆོག་འདི་ལ་དྲང་དོན་དུ་གསུངས་པའི་བརྗོད་
བྱ་ནི་ཀུན་རྫོབ་ཀྱི་བདེན་པ་ཡིན་པས་ཡང་དག་ཀུན་རྫོབ་ཐ་སྙད་དུ་གསུངས་པ་རྣམས་ལ་ནི་དངོས་ལ་གནོད་བྱེད་མི་དགོས་ཏེ།  དེ་ལ་ཐ་སྙད་དུ་ཡོད་པ་ལ་དངོས་ལ་གནོད་བྱེད་མེད་པའི་ཕྱིར་རོ། །དཔེར་ན་ཕུང་ཁམས་སྐྱེ་མཆེད་ཐ་སྙད་དུ་ཡོད་པར་སྟོན་པ་བཞིན་ནོ། །
ཀུན་རྫོབ་བདེན་པ་རང་བཞིན་གྱིས་ཡོད་པར་སྟོན་པ་དང་།  དོན་དམ་བདེན་པ་བསྒྲུབ་པའི་ཚུལ་གྱིས་ཡོད་པར་སྟོན་པ་དང་།  དོན་གཞན་ལ་དགོངས་ཏེ་གསུངས་པ་རྣམས་ལ་ནི་དངོས་ལ་གནོད་བྱེད་དགོས་ཏེ།  དེ་དག་ཇི་ལྟར་གསུངས་པ་དེ་བཞིན་དུ་ཁས་ལེན་
དུ་མི་རུང་བའི་ཕྱིར་རོ། །གསུམ་པ་གཞན་སྐྱེའི་སྒྲུབ་བྱེད་རྣམ་རིག་གྲུབ་མཐའ་བཟློག་པ་ལ་གཉིས་ཏེ།  གཞན་གཞུང་རྗེས་སུ་བརྗོད།  དེ་ཉིད་བཟློག་བྱེད་བཤད་པའོ། །དང་པོ་ལ་གསུམ་སྟེ།  རྣམ་རིག་ཙམ་དུ་གནས་ལུགས་རྟོགས་པ།  རྣམ་
རིག་ཙམ་ལས་བཟུང་འཛིན་འབྱུང་བ།  རྣམ་རིག་ཙམ་གྱི་མཚན་ཉིད་བཤད་པའོ། །དང་པོ་ནི།  གཟུང་བ་སོགས་ཏེ།  དབུ་མ་པས་ཇི་སྐད་བསྟན་པའི་རིགས་པ་མ་བཟོད་ནས།  སེམས་ཙམ་པ་རང་ལུགས་ཀྱི་ས་དྲུག་པའི་བྱང་སེམས་ཀྱིས་གནས་

ལུགས་རྟོགས་ཚུལ་སྨོས་པའོ། །གཉིས་པ་ནི།  ཇི་ལྟར་སོགས་ཏེ།  འོ་ན་འདིར་ཇི་ལྟར་ཕྱི་རོལ་གྱི་དོན་མེད་པར།  དེའི་རྣམ་པ་ཅན་གྱི་རྣམ་པར་ཤེས་པ་ཙམ་སྐྱེ་བར་འགྱུར་ཞེ་ན།  དེའི་སྐྱེ་ཚུལ་སྨྲས་པའོ། །གསུམ་པ་ནི།
དེ་ཕྱིར་སོགས་ཏེ།  ཚིག་རྐང་དང་པོ་གཉིས་ཀྱིས་གཞན་དབང་རྫས་གྲུབ་པ་ཁས་ལེན་དགོས་པའི་རྒྱུ་མཚན་དང་།  ཕྱི་མ་གཉིས་ཀྱིས་དེའི་མཚན་ཉིད་གསུམ་ལྡན་བརྗོད་དོ། །གཉིས་པ་ལ་གསུམ་སྟེ།  རྣམ་རིག་ཙམ་ལ་རིགས་པའི་གནོད་བྱེད་བརྗོད། 
རྣམ་རིག་ཙམ་དུ་གསུངས་པའི་དགོས་པ་བཤད།  སྒྲུབ་བྱེད་ལུང་གཞན་དྲང་དོན་ཉིད་དུ་བསྟན་པའོ། །དང་པོ་ལ་གསུམ་སྟེ།  བདེན་པ་གཉིས་ལས་ཉམས་པར་བསྟན། །བདེན་གཉིས་ཉམས་པའི་ཉེས་དམིགས་བརྗོད། །ཀུན་རྫོབ་ཉིད་ལ་མཚུངས་
པ་སྤང་བའོ། །དང་པོ་ལ་གསུམ་སྟེ།  ཤེས་བྱ་མེད་པའི་རྣམ་རིག་ཙམ་དུ་གྲུབ་པ་དགག །གཉིས་ཀྱིས་སྟོང་པའི་གཞན་དབང་རྫས་སུ་གྲུབ་པ་དགག །དངོས་པོ་བརྟགས་པར་ཡོད་པའི་རྒྱུ་རུ་གྲུབ་པ་དགག་པའོ། །དང་པོ་ལ་གཉིས་ཏེ།  རྒྱས་པར་
བཤད་པ་དང་།  དོན་བསྡུ་བའོ། །དང་པོ་ལ་བཞི་སྟེ།  ཡིད་ཤེས་འཁྲུལ་བའི་དཔེས་མི་འགྲུབ།  དབང་ཤེས་འཁྲུལ་བའི་དཔེས་མི་འགྲུབ།  སྒོམ་བྱུང་འཁྲུལ་བའི་དཔེས་མི་འགྲུབ།  མཐོང་སྣང་འཁྲུལ་པའི་དཔེས་མི་འགྲུབ་པའོ། །དང་པོ་ལ་གཉིས་ཏེ།  
དམ་བཅའ་དགག །སྒྲུབ་བྱེད་དགག་པའོ། །དང་པོ་ནི་ཕྱི་རོལ་སོགས་སོ། །གཉིས་པ་ལ་གཉིས་ཏེ།  དྲན་པའི་རྟགས་ཀྱིས་བསྒྲུབ་པ་དགག །རྨི་ལམ་ཉིད་ཀྱིས་བསྒྲུབ་པ་དགག་པའོ། །དང་པོ་ནི།  གལ་ཏེ་སོགས་ཏེ།  སད་པའི་ཚེ་ཡུལ་ཅན་

དྲན་པས་རྨི་ལམ་དུ་ཡུལ་ཅན་གྱི་ཤེས་པ་ཡོད་པར་གྲུབ་ན།  ཡུལ་ལ་ཡང་མཚུངས་ཅེས་པའོ། །ཁ་ཅིག༣༣འདིར་རྨི་ལམ་ན་སྣང་བའི་གླང་པོ་ཆེ་མེད་པ་བཞིན་དུ་ཡུལ་ཅན་ཤེས་པ་ཡང་མེད་པར་སྟོན་པ་མ་ཡིན་གྱི།  རང་བཞིན་གྱིས་གྲུབ་པའི་ཤེས་པ་མེད་
པར་སྟོན་པ་ལ་ངེས་པར་འདོད་དགོས་ཏེ།  དེའི་ཕྱིར་ཤེས་བྱ་དང་ཤེས་པ་ཡོད་མེད་མགོ་མཚུངས་མཛད་པ་ཐམས་ཅད་ནི་དགག་བྱའི་ཁྱད་པར་གྱི་སྟེང་ནས་ཤེས་པར་བྱའོ།  ཞེས་སྨྲ་བ་ནི་ཡུལ་ལ་ཡང་ལོག་ཕྱེ་བའི་ཚེ།  ཡུལ་ཅན་ལ་ཡང་ལོག་ངེས་པར་
ཕྱེ་བའི་སློབ་དཔོན་འདིའི་ལུགས་ཐུན་མོང་མ་ཡིན་པ་མ་རྟོགས་པ་སྟེ།  རྨི་ལམ་ན་ཡུལ་གླང་པོ་ཆེ་མེད་པར་ཡུལ་ཅན་ཤེས་པ་ཡོད་མེད་ཡང་དག་ཀུན་རྫོབ་ཀྱི་དབང་དུ་བྱས་སམ།  ལོག་པའི་ཀུན་རྫོབ་ཀྱི་དབང་དུ་བྱས།  དང་པོ་ལྟར་ན། 
རྨི་ལམ་གྱི་ཤེས་པ་དེ་དབང་པོ་སྐྱོན་ལྡན་གྱི་ཤེས་པ་མ་ཡིན་པར་འགྱུར་ཏེ།  དེ་ཡང་དག་ཀུན་རྫོབ་ཏུ་ཡོད་པའི་ཕྱིར།  ཕྱི་མ་ལྟར་ན་ཡུལ་གླང་པོ་ཆེ་ཡང་ལོག་པའི་ཀུན་རྫོབ་ཏུ་ཡོད་དེ།  དབང་པོ་སྐྱོན་ལྡན་གྱི་ཤེས་པའི་ཡུལ་ཡིན་པའི་ཕྱིར།  གཉིས་པ་
ལ་གཉིས་ཏེ།  འདོད་པ་བརྗོད།  དེ་དགག་པའོ། །དང་པོ་ནི་གལ་ཏེ་སོགས་ཏེ།  རྨི་ལམ་དུ་ཡིད་ཀྱི་རྣམ་ཤེས་དང་།  དབང་ཤེས་ལྔ་ཡོད་མེད་སོ་སོར་ཕྱེ་བ་ནི་སྤྱིར་རྟོག་གེ་བའི་ལུགས་ཡིན་ལ་རྨི་ལམ་དུ་ཡུལ་གཟུགས་སྒྲ་སོགས་མེད་ཀྱང་།  ཡིད་ཀྱི་
རྣམ་ཤེས་ཡོད་པས།  སད་པའི་སྐབས་སུ་ཡང་ཡུལ་མེད་ཀྱང་ཡུལ་ཅན་ཤེས་པ་ཡོད་པར་འགྲུབ་པ་རྣམ་རིག་པའི་ལུགས་སོ། །གཉིས་པ་ལ་གསུམ་སྟེ།  རྨི་ལམ་ཡུལ་ཤེས་བདེན་པར་མེད། །སད་པའི་ཡུལ་ཤེས་བདེན་པར་མེད། །དེས་ན་

ཡོད་མེད་མཚུངས་པར་བསྟན་པའོ། །དང་པོ་ནི།  ཇི་ལྟར་སོགས་ཏེ།  རྣ་སོགས་ཅེས་པའི་དོན་འགྲེལ་པར།  སྒྲ་དང་རྣ་བའི་རྣམ་པར་ཤེས་པ་ནས།  ཡིད་དང་ཆོས་ཀྱི་ཁམས་དང་།  ཡིད་ཀྱི་རྣམ་པར་ཤེས་པའི་བར་དུའོ། །
ཞེས་གསུངས་ཏེ།  ལུགས་འདི་ལ་རྨི་ལམ་གྱི་ཁམས་བཅོ་བརྒྱད་པོ་ཐམས་ཅད་འཇིག་རྟེན་ཉིད་ལྟོས་ལོག་པའི་ཀུན་རྫོབ་ཡིན་པས།  འཇིག་རྟེན་གྱི་ཐ་སྙད་དུ་ཡང་མེད་པར་མཚུངས་ལ།  དབུ་མ་པ་ལ་སད་པའི་ཡུལ་མེད་ཀྱང་ཡུལ་ཅན་ཤེས་པ་ཡོད་པའི་
དཔེར་རྨི་ལམ་བརྗོད་ན།  དབུ་མ་པས་རྨི་ལམ་གྱི་གནས་སྐབས་སུ་ཡུལ་མེད་པར་ཡུལ་ཅན་ཤེས་པ་ཡོད་པར་ཁས་བླངས་དགོས་པ་ལས་མ་བླངས་པའི་ཕྱིར་ན་མི་འཐད་ཅེས་པའོ། །གནད་འདི་མ་རྟོགས་པར་ཁ་ཅིག༣༤་རྣ་བ་ནས་ལུས་ཀྱི་བར་བཞིའི་ཆོས་
གསུམ་མེད་ཀྱང་དེ་དག་གི་རྣམ་པར་སྣང་བའི་བརྫུན་པ་དང་།  ཡིད་ཀྱི་ཆོས་གསུམ་ནི་རྨི་ལམ་ན་ཡོད་ཀྱང་རང་བཞིན་གྱིས་མེད་བཞིན་དུ་དེར་སྣང་བས་བརྫུན་པའོ། །དེའི་ཕྱིར་རྨི་ལམ་ན་དབང་ཤེས་ཡོད་པ་སློབ་དཔོན་འདིའི་ལུགས་སུ་བྱས་ནས་དེ་ལ་
དགག་པ་བྱེད་པ་ནི་བློ་གྲོས་ཀྱི་འཇུག་པ་ཤིན་ཏུ་རྩིང་བས་ཕྱོགས་སྔའི་ནམ་མ་ལངས་པ་ལ་དགག་པའི་ཉི་མ་ཤར་བ་ཡིན་ཞེས་གྲགས་པ་བཞིན་ཡིན་པས་རྒྱང་རིང་དུ་དོར་བར་བྱ་སྟེ་ཞེས་བྲིས་སོ། །དེ་ལ་བཅོམ་ལྡན་རིགས་རལ་གྱིས།  རྨི་ལམ་ན་དབང་
ཤེས་ཡོད་པ་སློབ་དཔོན་འདིའི་ལུགས་སུ་བྱས་ནས་དགག་པ་བརྗོད་པ་བློ་གྲོས་རྩིང་བ་བདེན་ཏེ།  རྨི་ལམ་གྱི་དབང་ཤེས་ཀྱི་ཆོས་གསུམ་ནི་ལོག་པའི་ཀུན་རྫོབ་ཡིན་པས་དེ་འཇིག་རྟེན་གྱི་ཐ་སྙད་དུ་མེད་པའི་ཕྱིར་རོ། །དེ་ལས་ཀྱང་ཁྱོད་བློ་གྲོས་ཀྱི་

འཇུག་པ་རྩིང་སྟེ།  སློབ་དཔོན་འདིས།  དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཞེས་པ་དེ། དེ་བློ་ལ་ལྟོས་བཅོ་བརྒྱད་བདེན་པ་སྟེ། །དོན་གསལ་མཐོང་ལ་བཅོ་བརྒྱད་བརྫུན་པ་ཡིན།  
ཞེས་པ་ལ་སྦྱར་མ་ཤེས་འདུག་པའི་ཕྱིར་རོ། །རྗེས་འབྲང་དག་སྐྱི་མོའི་ཞྭ་མོ་མ་གོན་པར་ལེགས་པར་དཔྱོད་ཅིག །དེས་ན་སློབ་དཔོན་འདིའི་ལུགས་ལ་རྨི་ལམ་གྱི་ཡིད་ཀྱི་རྣམ་ཤེས་ཐ་སྙད་དུ་ཡོད་པར་འདོད་པ་ནི།  གད་རྒྱངས་ཅི་ཙམ་སྒྲོགས་ཀྱང་། 
རྟོག་གེའི་ཝ་སྐད་རང་ཤུགས་ཀྱིས་ཤོར་བའོ།  གཞན་ཡང་རྟོག་གེ་༣༥བ་འདིས་འགྲེལ་བར།  གང་ཞིག་ཆོས་ཀྱི་སྐྱེ་མཆེད་དུ་གཏོགས་པའི་གཟུགས་ཡིད་ཀྱི་རྣམ་པར་ཤེས་པས་བཟུང་བར་བྱ་བ་ཞིག་རྨི་ལམ་ན་ཡོད་དེ།  དེའི་ཕྱིར་རྣམ་པར་ཤེས་པ་ནི་
ཡུལ་མེད་པར་འགར་ཡང་ཡོད་པ་མ་ཡིན་ནོ་སྙམ་དུ་སེམས་པ་དེ་ཡང་རིགས་པ་མ་ཡིན་པ་ཉིད་དེ།  རྨི་ལམ་ན་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར་རོ།  ཞེས་གསུངས་པའི་དོན་སློབ་དཔོན་ལེགས་ལྡན་འབྱེད་ཀྱིས་སྔར་གྱི་དཔེ་མ་གྲུབ་པའི་ལན་
མཛད་པ་ནི་རྨི་ལམ་གྱི་གཟུགས་དེ་ལེགས་ལྡན་གྱིས་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་པར་གསལ་བས།  དེ་མེད་པའི་རྒྱུ་མཚན་དུ་བྱའོ།  ཞེས་སྨྲ་བ་ནི།  རང་ཉིད་རྨི་ལམ་གྱི་གཟུགས་ཐ་སྙད་དུ་ཡོད་པར་ཁས་བླངས་པ་དང་འགལ་
གྱིས་དོགས་ནས།  རྒྱ་གར་གྱི་པཎ་ཆེན་ལ་སྐུར་པ་ཧ་ཅང་བཏབ་པ་སྟེ།  རྨི་ལམ་གྱི་གླང་པོ་ཆེའི་གཟུགས་ཐ་མལ་པ་དངོས་པོ་ཐམས་ཅད་བདེན་པར་བཟུང་བ་དག་གིས་ཀྱང་མི་བདེན་པའི་ཐ་སྙད་བྱས་ན།  ལེགས་ལྡན་འབྱེད་དེ་ལས་ཀྱང་ལོད་པར་ཐལ་བའི་ཕྱིར་རོ། །

དེས་ན་ལུང་དེའི་དོན་ནི་སློབ་དཔོན་ལེགས་ལྡན་གྱིས་རྨི་ལམ་གྱི་ཡུལ་ཤེས་གཉིས་པོ་ཐ་སྙད་དུ་ཡོད་མཚུངས་ཡིན་པའི་སྒོ་ནས་རྣམ་རིག་པ་ལ་ལན་མཛད་པ་ལ་སློབ་དཔོན་འདིས་དེ་ནི་མ་ཡིན་ཏེ།  རྨི་ལམ་གྱི་ཡུལ་དབང་རྣམ་ཤེས་གསུམ་ཆར་ཐ་སྙད་དུ་མེད་མཚུངས་ཡིན་པའི་
ཕྱིར་ཞེས་པ་སྟེ།  འདི་ཡང་དེ་དག་འཇིག་རྟེན་ལས་ཀྱང་ཡོད་མིན་ཉིད།  ཅེས་པའི་དོན་རྟོགས་པའི་སྒོ་ནས་ཤེས་དགོས་སོ། །ཡང་༣༦རྟོག་གེ་བ་འདིས་འོ་ན་རང་ལུགས་ཀྱི་རྨི་ལམ་གྱི་གཟུགས་གསལ་བར་སྣང་བ་རྣམས་ཆོས་ཀྱི་སྐྱེ་མཆེད་པའི་གཟུགས་སུ་འདོད་དམ་མི་འདོད་ཅེ་ན།  རྨི་ལམ་ན་དབང་
ཤེས་མེད་པས་ཡུལ་ལྔ་ཆར་སྣང་བ་རྣམས་ནི་ཡིད་ཤེས་ཁོ་ན་ལ་སྣང་བས་ན་དེ་ལ་གཟུགས་ཀྱི་སྐྱེ་མཆེད་སོགས་ལྔ་བཞག་ཏུ་མེད་ཀྱང་ཡིད་ཙམ་གྱི་ངོར་ཀེང་རུས་གསལ་བར་སྣང་བ་ལྟ་བུ་ཆོས་ཀྱི་སྐྱེ་མཆེད་དུ་འཇོག་པ་དང་འདྲ་བས།  ཆོས་ཀྱི་སྐྱེ་མཆེད་ཀྱི་གཟུགས་ཡིན་ལ།  དེ་ཡང་དེའི་གཟུགས་ལྔ་ལས་ཀུན་
བརྟགས་པའི་གཟུགས་ཡིན་ནོ། །འདིས་ནི་འདི་འདྲ་བ་མང་པོ་ཅིག་ཤེས་པར་བྱའོ་ཞེས་སྨྲའོ། །དེ་ཡང་།  དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཞེས་པ་འདི་ཉིད་ཀྱིས་འཇོམས་ཏེ།  དེ་བློ་ལ་ལྟོས་གཟུགས་ཀྱི་སྐྱེ་མཆེད་དེ། །དོན་གསལ་མཐོང་ལ་
ཆོས་ཀྱི་སྐྱེ་མཆེད་ཡིན། །ཅེས་བྱ་བར་འགྱུར་བའི་ཕྱིར་རོ། །གཞན་དུ་ན་ཆོས་ཀྱི་སྐྱེ་མཆེད་པའི་སྒྲ་དང་དྲི་ལ་སོགས་པ་ཡང་ཁས་ལེན་དགོས་པར་འགྱུར་ལ།  དེ་མངོན་པ་ནས་བཤད་པའི་ཆོས་ཀྱི་སྐྱེ་མཆེད་གང་ཞིག་ཡིན།  འདིས་ནི་འདི་འདྲ་བ་མང་པོ་ཅིག་འཇོམས་པར་ཤེས་པར་བྱའོ། །གཉིས་པ་ནི།  རྨི་
ལམ་སོགས་སོ། །གསུམ་པ་ནི།  འདི་ན་སོགས་སྟེ་འགྲེལ་པར།  དེའི་ཕྱིར་སད་པའི་ཤེས་པ་ལ་ལྟོས་ནས་གསུམ་ཆར་ཡང་མ་སྐྱེས་པར་བཤད་ལ།  རྨི་ལམ་ན་རྨི་ལམ་རྨིས་བཞིན་པའི་ཤེས་པ་ལ་ལྟོས་ནས་ནི་ཞེས་གསུངས་སོ། །གཉིས་པ་དབང་ཤེས་འཁྲུལ་པའི་དཔེས་མི་འགྲུབ་པ་ལ་གསུམ་སྟེ།  ཡུལ་མེད་

ཤེས་པ་མཐོང་སྣང་གཉིས་ལ་མཚུངས། །ཡུལ་མེད་ཤེས་པ་སྐྱེ་ན་ཧ་ཅང་ཐལ། །རྟེན་དང་དམིགས་པ་སླར་ཡང་བརྗོད་ནས་དགག་པའོ། །དང་པོ་ནི།  དབང་པོ་སོགས་ཏེ།  གལ་ཏེ་རབ་རིབ་ཅན་ལ་སྐྲ་ཤད་སྣང་བའི་དཔེས།  ཡུལ་མེད་པའི་ཤེས་པ་འགྲུབ་བོ་སྙམ་
ན།  དེ་དཔེར་མི་རུང་སྟེ། །སྐབས་དེའི་ཡུལ་ཤེས་གཉིས་པོ་ལོག་པའི་ཀུན་རྫོབ་ཏུ་ཡོད་མཚུངས་ཡིན་ཞིང་།  ཡང་དག་ཀུན་རྫོབ་ཏུ་མེད་མཚུངས་ཡིན་པའི་ཕྱིར་ཞེས་པ་སྟེ།  འདིས་ནི་རྨི་ལམ་དུ་ཡིད་ཀྱི་རྣམ་པར་ཤེས་པ་ཐ་སྙད་དུ་ཡོད་པ་ཡང་བཀག་
ལ།  འདི་ཉིད་དཔེར་བྱས་ནས་མ་རིག་པའི་གཉིད་མ་སད་པ་ལ་སྣང་བའི་ཡུལ་ཤེས་ཐམས་ཅད་མ་རིག་པའི་གཉིད་སད་པའི་ཚེ་མེད་པར་སྒྲུབ་པ་སོགས་དབུ་མའི་ལུགས་ཀྱི་ཡུལ་སྣང་དང་ཡུལ་ཅན་བདེན་མེད་དུ་སྒྲུབ་པ་ཐམས་ཅད་ཀྱི་སྐབས་སུ་ཉེ་བར་
མཁོའོ། །གཉིས་པ་ལ་གཉིས་ཏེ།  ཧ་ཅང་ཐལ་བ་དགོད། །དེའི་ཉེས་སྤོང་དགག་པའོ། །དང་པོ་ནི།  གལ་ཏེ་སོགས་ཏེ། ཡུལ་མེད་པར་ཤེས་པ་སྐྱེ་ན་ཞེས་པའི་དོན་བཀོད་པའི་ཚེ་དགག་བྱའི་ཁྱད་པར་མ་སྦྱར་བར་བཀོད་པ་ཡིན་ལ། །དོན་ལ་
ཕྱོགས་སྔའི་བསམ་པ་ལ་ཡུལ་སྐྲ་ཤད་ཐ་སྙད་དུ་ཡང་མེད་བཞིན་དུ་ཡུལ་ཅན་ཤེས་པ་རང་བཞིན་གྱིས་སྐྱེ་བར་འདོད་ཅིང་།  དབུ་མ་པ་རང་གི་ལུགས་ལ་དེ་གཉིས་ཡོད་མེད་ཀྱི་ཁྱད་པར་དོན་དམ་དུ་ཡང་མེད།  ཡང་དག་ཀུན་རྫོབ་ཏུ་ཡང་མེད།  ལོག་པའི་
ཀུན་རྫོབ་ཏུ་ཡང་མེད་ཅེས་པ་ལ་བསམ་ནས།  དེ་གསུམ་གང་རུང་དུ་ཡོད་མེད་ཀྱི་ཁྱད་པར་ཡོད་ན་ཧ་ཅང་ཐལ་བ་འགོད་པའོ། །གནད་འདི་རང་རྒྱུད་པ་མན་ཆད་ལ་མེད་པ་སློབ་དཔོན་འདིའི་ཐུན་མོང་མ་ཡིན་པའི་ཁྱད་ཆོས་སུ་སྣང་ཡང་དེ་མ་རྟོགས་པར་འདིའི་

ཕྱོགས་སྔ་འབའ་ཞིག་ལ་ཞེན་ནས་རྣམ་བཞག་བྱེད་པ་རྣམས་ལ་ནི་སྔར་ཡང་དགག་པ་མང་དུ་བརྗོད་ཟིན་ཅིང་།  ད་དུང་ཡང་མང་དུ་འབྱུང་བར་འགྱུར་རོ། །གཉིས་པ་ལ་གཉིས་ཏེ།  ཉེས་སྤོང་བརྗོད།  དེ་དགག་པའོ། །དང་པོ་ནི།  གང་
ཕྱིར་སོགས་སོ། །གཉིས་པ་ལ་གཉིས་ཏེ།  དགག་པ་སྤྱིར་བསྟན།  དགག་པ་སོ་སོར་བཤད་པའོ། །དང་པོ་ནི།  ནུས་ཏེ་སོགས་ཏེ།  འདི་དག་གིས་ནུས་པ་རང་བཞིན་གྱིས་གྲུབ་པ་དགག་པ་ཡིན་གྱི།  ཐ་སྙད་པ་ནི་མ་ཡིན་ནོ། །གཉིས་པ་ལ་གསུམ་
སྟེ།  ད་ལྟར་བའི་ནུས་པ་དགག །མ་འོངས་པའི་ནུས་པ་དགག །འདས་པའི་ནུས་པ་དགག་པའོ། །དང་པོ་ནི།  སྐྱེས་ལ་སོགས་སོ། །གཉིས་པ་ནི།  མ་སྐྱེས་སོགས་སོ། །གསུམ་པ་ལ་གསུམ་སྟེ།  སྐྱེ་བ་ངེས་པ་མེད་པར་ཐལ།  ཉེས་སྤོང་བསྒྲུབ་
བྱ་ཉིད་དང་མཚུངས། །གཞན་ལ་རྒྱུད་གཅིག་ཉིད་མི་འཐད་པའོ། །དང་པོ་ནི།  གལ་ཏེ་སོགས་སོ། །གཉིས་པ་ནི།  གལ་ཏེ་སོགས་ཏེ།  འདི་ནི་རྒྱུན་རང་གི་མཚན་ཉིད་ཀྱིས་གྲུབ་པ་དགག་པ་ཡིན་གྱི་ཐ་སྙད་པ་ནི་མ་ཡིན་ཏེ།  རྒྱུ་འབྲས་ལ་རྒྱུན་ཞལ་གྱིས་
བཞེས་པའི་ཕྱིར་རོ། །རྒྱུན་རང་གི་མཚན་ཉིད་ཀྱིས་གྲུབ་པ་ཕྱོགས་སྔས་ཀྱང་ཁས་མ་བླངས་སོ་སྙམ་ན།  རྒྱུན་ཅན་ངོ་བོ་ཐ་དད་པ་ལ་རྒྱུན་གཅིག་པ་ཁས་བླངས་པས་དོན་གྱིས་ཁས་བླངས་པའོ། །གསུམ་པ་ནི།  བྱམས་པ་སོགས་ཏེ།  རྒྱུ་འབྲས་གཞན་དུ་
འདོད་ན་རྒྱུད་གཅིག་པ་དང་།  རྒྱུན་གཅིག་པ་ཐ་སྙད་དུ་མི་འཐད་དེ།  བྱམས་པ་དང་ཉེར་སྦས་བཞིན་ཅེས་པ་སྟེ།  འདིས་རྒྱུ་འབྲས་གཞན་དུ་མེད་པ་ལ་ཐ་སྙད་དུ་རྒྱུན་གཅིག་པ་འཐད་ཅེས་བྱ་བར་གྲུབ་སྟེ།  གནད་ཀྱི་དོན་ནོ། །གསུམ་པ་ལ་གཉིས་ཏེ། 

 གཞན་གཞུང་རྗེས་སུ་བརྗོད།  དེ་ཉིད་བཟློག་བྱེད་བཤད་པའོ། །དང་པོ་ནི།  མིག་བློ་སོགས་ཏེ།  ཚིགས་བཅད་དང་པོས་ཀུན་གཞིའི་ནུས་པ་ཡིན་གྱི།  ཤེས་པ་ལས་རྫས་གཞན་དུ་མེད་ཀྱང་ཐ་མལ་པས་དབང་པོ་གཟུགས་ཅན་དུ་རྟོག་པར་བསྟན།  
ཚིགས་བཅད་གཉིས་པས་ཕྱི་རོལ་གྱི་དོན་མེད་པར་ཀུན་གཞིའི་ནུས་པ་སྨིན་པ་ལས་གཟུགས་སོགས་སུ་སྣང་བར་བསྟན།  ཚིགས་སུ་བཅད་པ་གསུམ་པས་དེ་ཉིད་དཔེའི་སྒོ་ནས་གྲུབ་པ་བསྟན་ནོ། །གཉིས་པ་ལ་བཞི་སྟེ།  རྒྱུ་མཚན་མཚུངས་པའི་མགོ་
སྙོམས་བརྗོད། །ཉེས་སྤོང་སྔར་བཤད་རིགས་པས་ཁེགས། །སྒྲུབ་བྱེད་ཐམས་ཅད་བསྒྲུབ་བྱ་མཚུངས། །ལུང་གི་སྒྲུབ་བྱེད་མེད་པར་བསྟན་པའོ། །དང་པོ་ནི།  ཇི་ལྟར་སོགས་སོ། །གཉིས་པ་ནི།  གལ་ཏེ་སོགས་ཏེ།  འདི་ལྟར་
རྨི་ལམ་དུ་མིག་བརྫུན་པ་མིག་ཤེས་བརྫུན་པའི་རྒྱུར་ཁས་བླངས་པར་གསུངས་པ་ནི།  འཇིག་རྟེན་ཉིད་ལ་ལྟོས་ནས་ཀྱང་བརྫུན་པའི་དོན་ཡིན་ལ།  ཁ་ཅིག༣༧དེའི་ཡུལ་དུ་གྱུར་པའི་གཟུགས་དེ་ཆོས་ཀྱི་སྐྱེ་མཆེད་པའི་གཟུགས་ཡིན་པར་འདོད་པ་ནི་མངོན་
པ་ནས་བཤད་པའི་རྣམ་གཞག་ལུགས་འདི་ལ་བསྲེས་པས་ལན་ཏེ།  དེ་སད་རྨི་གང་ལ་ཡང་ཆོས་ཀྱི་སྐྱེ་མཆེད་པའི་གཟུགས་སུ་མི་རུང་བའི་ཕྱིར།  གལ་ཏེ་སད་པའི་བློ་ངོར་རུང་ངོ་སྙམ་ན།  དེ་ལྟར་ན་རྨི་ལམ་གྱི་མིག་གི་རྣམ་པར་ཤེས་པ་དེ་སད་པའི་
བློ་ངོར་ཡིད་ཀྱི་རྣམ་ཤེས་སུ་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །འདོད་ན་རྨི་ལམ་དུ་མིག་ཤེས་སོགས་ལྔའི་ཡུལ་དབང་རྣམ་ཤེས་གསུམ་ཆར་མེད་པར་ཁས་བླངས་པ་དང་དངོས་སུ་འགལ་ལོ། །གསུམ་པ་ནི།  འདི་ཡིས་སོགས་ཏེ།  འགྲེལ་པར།

  ཕ་རོལ་པོ་གང་ཞིག་སད་པའི་རྣམ་པར་ཤེས་པ་ནི་དོན་གྱིས་སྟོང་པ་ཡིན་ཏེ།  རྣམ་པར་ཤེས་པ་ཡིན་པའི་ཕྱིར་རྨི་ལམ་གྱི་རྣམ་པར་ཤེས་པ་བཞིན་ནོ་ཞེས་བྱ་བ་དང་།  སད་པའི་གནས་སྐབས་སུ་དམིགས་པའི་ཡུལ་ནི་བརྫུན་
པའི་རང་བཞིན་ཡིན་ཏེ།  ཡུལ་ཡིན་པའི་ཕྱིར།  རྨི་ལམ་གྱི་ཡུལ་བཞིན་ནོ་ཞེས་བྱ་བ་དང་དེ་བཞིན་དུ་ཀུན་ནས་ཉོས་མོངས་པ་དང་རྣམ་པར་བྱང་བ་དག་ནི་གཞན་གྱི་དབང་མེད་ན་ཡོད་པ་མ་ཡིན་ཏེ།  རྟེན་མེད་པའི་ཕྱིར་རུས་སྦལ་གྱི་སྤུའི་གོས་
བཞིན་ནོ་ཞེས་སྨྲའོ། །དེ་བཞིན་དུ་རབ་རིབ་ཀྱི་དཔེ་དག་གིས་ཀྱང་བརྗོད་པར་བྱའོ། །དེ་ལྟ་བུ་ལ་སོགས་པའི་སྒོ་ནས་རྣམ་པར་ཤེས་པར་སྨྲ་བ་འདིས་ལན་གང་དང་གང་བཏབ་པ་དེ་དང་དེ་ནི་མཁས་པ་དབུ་མ་པས་དམ་བཅའ་བ་དང་མཚུངས་པར་མཐོང་བ་ན་
རྩོད་འདི་སྟེ།  རྣམ་པར་ཤེས་པ་སྨྲ་བ་བཟློག་པར་བྱེད་དོ།  ཞེས་གསུངས་སོ། །བཞི་པ་ནི།  སངས་རྒྱས་སོགས་ཏེ།  ལང་ཀར་གཤེགས་པའི་མདོ་ལས།  སྲིད་པ་གསུམ་ནི་བཏགས་པ་ཙམ། །ངོ་བོ་ཉིད་ཀྱིས་དངོས་པོ་མེད། །བཏགས་
པ་དངོས་པོའི་ངོ་བོ་ནི། །རྟོག་གེ་བ་དག་རྟོག་པར་འགྱུར། །རང་བཞིན་མེད་ཅིང་རྣམ་རིག་མེད། །ཀུན་གཞི་མེད་ཅིང་དངོས་མེད་ན། །བྱིས་པ་ངན་པ་རྟོག་གེ་པ། །རོ་དང་འདྲ་བས་འདི་དག་བརྟགས།  ཞེས་གསུངས་སོ། །གསུམ་པ་བསྒོམ་
བྱུང་འཁྲུལ་པའི་དཔེས་མི་འགྲུབ་པ་ནི།  རྣལ་འབྱོར་སོགས་ཏེ།  བློ་དེ་ཁོ་ན་ཉིད་ཡིད་བྱེད་ཡིན་ན།  སྔོན་པོ་འཛིན་པའི་མངོན་སུམ་དང་འདྲ་བས།  ཚིགས་བཅད་འོག་མའི་གནོད་པ་སྟོན་པ་ཡིན་གྱི་རང་བཞིན་གྱིས་གྲུབ་པ་ལ་གནོད་པ་སྟོན་པ་ནི་གཞུང་

དང་མ་འབྲེལ་ལོ། །འདིའི་སྔ་འགྲེལ་དུ།  འདིར་སྨྲས་པ།  གལ་ཏེ་ཡུལ་མེད་པར་རྣམ་པར་ཤེས་པ་ཡོད་པ་མ་ཡིན་ན།  འོ་ན་གང་བླ་མའི་མན་ངག་ལས་རྣལ་འབྱོར་པ་དག་གིས་ས་གཞི་ཀེང་རུས་ཀྱིས་ཡོངས་སུ་གང་བར་མཐོང་བ་དེ་ཅི་ལྟར་ཞེ་ན།  
བཤད་པ་ཞེས་འབྱུང་བ་ནི།  འོག་མའི་མཚམས་སྦྱར་ལ་ཡང་འདྲ་སྟེ།  དེ་བཞིན་དུ་ཞེས་འབྱུང་བའི་ཕྱིར་རོ། །བཞི་པ་མཐོང་སྣང་འཁྲུལ་པའི་དཔེས་མི་འགྲུབ་པ་ནི།  རབ་རིབ་སོགས་ཏེ།  འདི་ལ་རང་ལུགས་གོ་སླ་ཞིང་དོན་ཆེ་བ་བཤད་པ། 
ཧ་ཅང་རྟོག་པས་བརྟགས་པའི་ལུགས་དགག་པ།  གནས་སྐབས་ཀུན་དུ་མཁོ་བའི་གནད་ཀྱི་དོན་བསྟན་པ་དང་གསུམ་ལས།  དང་པོ་ལ་ཡང་གཉིས་ཏེ།  དོགས་པ་དགོད་པ་དང་།  དེའི་ལན་དུ་འགྱུར་ཚུལ་ལོ། །དང་པོ་ནི།  སྔར་དྲངས་
པ་ལྟར་སེམས་ཙམ་པས་ཕྱི་དོན་མེད་པར་ཤེས་པ་ཡོད་པའི་མཐུན་དཔེ་བསྟན་བཅོས་ལ་གྲགས་པ་ནི་ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་བློ་སྐྱེ་བ་ན་ཡུལ་རྣག་ཁྲག་མེད་ཀྱང་ཡུལ་ཅན་གྱི་བློ་ཡོད་པ་བཞིན་ཅེས་འདོད་དེ།  ཐེག་བསྡུས་
ལས།  ཡི་དྭགས་དུད་འགྲོ་མི་རྣམས་དང་། །ལྷ་རྣམས་ཇི་ལྟར་རིགས་རིགས་སུ། །དངོས་གཅིག་ཡིད་ནི་ཐ་དད་ཕྱིར། །དོན་མ་གྲུབ་པར་འདོད་པ་ཡིན། །ཅེས་གསུངས་ཤིང་དེའི་བཤད་སྦྱར་དགེ་བསྙེན་བཙུན་པས་མཛད་པར།  ཆུ་ཀླུང་གི་དངོས་པོ་
ལ་རང་རང་གི་ལས་ཀྱི་རྣམ་སྨིན་གྱི་དབང་གིས་ཡི་དྭགས་ཀྱིས་རྣག་ལ་སོགས་པ་གང་བར་མཐོང་བ་དང་།  དེ་ཉིད་ལ་དུད་འགྲོ་ཉ་ལ་སོགས་པས་གནས་ཀྱི་བློས་གནས་པར་བྱེད་པ་དང་།  མི་རྣམས་ཀྱིས་ནི་དངར་བ་དང་དང་བ་དང་བསིལ་བའི་ཆུར་རྟོག་

ཅིང་ཁྲུས་བྱེད་དོ། །འཐུང་ངོ་དེར་འཇུག་གོ།  ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་པའི་ལྷ་རྣམས་ཀྱིས་ནི་ནམ་མཁར་མཐོང་སྟེ།  གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་རོ། །ཞེས་བཤད་
དོ། །འདི་དག་གི་དོན་སེམས་ཙམ་པས་དངོས་པོ་ཐུན་མོང་བ་གཅིག་ལས་ཀྱི་དབང་གིས་སོ་སོར་མཐོང་བར་འདོད་པ་མ་ཡིན་གྱི།  རྩ་བར་དངོས་གཅིག་ཅེས་པའི་དོན་ཡང་།  མི་ལ་ཆུར་སྣང་བ་ལྟ་བུའི་གཞི་གཅིག་བཟུང་ནས།  གཞི་དེར་གཞན་རྣམས་ཀྱང་
བག་ཆགས་ཀྱི་དབང་གིས་སོ་སོར་སྣང་ཅེས་པ་སྟེ།  ལུགས་འདི་ལ་དབང་ཤེས་ཀྱི་ཡུལ་ཐུན་མོང་བ་མེད་པའི་ཕྱིར་རོ། །དེས་ན་གཞི་གཅིག་ཉིད་དུ་བག་ཆགས་མཐུན་པར་སད་པས།  དངོས་པོ་གཅིག་པ་ལྟ་བུར་སྣང་བ་དང་།  བག་ཆགས་མི་
མཐུན་པར་སད་པས་དངོས་པོ་ཐ་དད་པ་ལྟ་བུར་སྣང་བ་གཉིས་ལས།  དང་པོ་ནི།  སྐྱེས་བུ་དུ་མས་མར་མེ་གཅིག་མཐོང་ཞེས་པའི་ཐ་སྙད་བྱེད་པ་ལྟ་བུ་སྟེ།  གཅིག་གིས་མཐོང་བའི་མར་མེ་དེ་ཉིད་གཞན་གྱིས་མཐོང་བ་མ་ཡིན་གྱི།  བག་ཆགས་
མཐུན་པར་སད་པ་ཙམ་མོ། །ཕྱི་མ་ནི་སྔར་བཤད་པ་ཉིད་དོ། །རྣག་ཁྲག་དང་ཆུ་ལ་སོགས་པའི་དངོས་པོ་ཐ་དད་པ་ནི་གང་ཡང་མེད་ཀྱི།  རང་རང་གི་བག་ཆགས་མི་འདྲ་བ་སད་པའི་སྣང་བ་ཙམ་མོ།  ཞེས་འདོད་དོ། །གཉིས་པ་ནི་འགྲེལ་པར་འང་
ཤེས་པར་བྱའོ། །རབ་རིབ་མཐུ་ལས་སྐྲ་རྣམས་གང་མཐོང་བ། །ཞེས་སྔར་བཤད་པ་དེ་དང་མཚུངས་པ།  དེ་ལྟ་བུའི་རིགས་ཅན་གཞན་ཡང་རིག་པར་བྱ་སྟེ།  སྤྲོས་པས་ཆོག་གོ་ཞེས་གསུངས་པའི་དོན་ནི།  མཚུངས་ཞེས་པ་བཤད་པའི་གཞིར་

བཞག །གང་དང་མཚུངས་ན།  རབ་རིབ་དང་ལྡན་པའི་དབང་པོ་ཅན་ལ་ལན་བཏབ་པ་དེ་མཚུངས།  གང་ལ་མཚུངས་ན་ཆུ་འབབ་པའི་ཀླུང་ལ་ཡི་དྭགས་རྣག་བློའི་དཔེས་ཕྱི་དོན་མེད་པར་ཤེས་པ་བསྒྲུབ་པ་ལ་མཚུངས།  ཇི་ལྟར་མཚུངས་ན།  ཆུ་འབབ་ཀླུང་ལ་
ཡི་དྭགས་འགའ་ཞིག་གིས། །ལས་ཀྱི་མཐུ་ལས་རྣག་རྣམས་གང་མཐོང་བ། །དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཅེས་པའི་ཚུལ་གྱིས་མཚུངས།  འདིར་མིའི་ཐ་སྙད་ཀྱི་དབང་དུ་བྱས་
ནས།  ཆུ་ནི་འཇིག་རྟེན་ལ་ལྟོས་བདེན་པའི་ཀུན་རྫོབ་ཡིན་ལ།  རྣག་ལ་སོགས་པ་ནི་འཇིག་རྟེན་ལ་ལྟོས་ལོག་པའི་ཀུན་རྫོབ་ཡིན་པས།  རབ་རིབ་ཅན་ལ་སྐྲ་ཤད་སྣང་བ་དང་མཚུངས་པར་སྟོན་པའོ། །ཁ་ཅིག་༣༨་གཞུང་འདིའི་དོན།  དེ་བཞིན་
དུ་རབ་རིབ་དང་ལྡན་པའི་དབང་པོ་ཅན་དང་མཚུངས་པའི་སྒྱུ་མ་དང་གཟུགས་བརྙན་སོགས་དཔེར་འགོད་པ་ལ་ཡང་ལན་གདབ་ཚུལ་ཤེས་པར་བྱ་ལ།  ཆུ་འབས་པའི་ཀླུང་ལ་ཡི་དྭགས་རྣམས་ལ་རྣག་ཁྲག་གི་བློ་སྐྱེ་བ་ལ་ཡང་སྔ་མ་བཞིན་དུ་ཤེས་པར་བྱའོ།  ཞེས་
འཆད་པ་ནི་གཞུང་གི་ཚིག་དོན་ཙམ་ཡང་འཆད་མ་ཤེས་པ་སྟེ།  རབ་རིབ་དང་ལྡན་པ་ལ་སྔར་ལན་བཏབ་ཟིན་པས་འདིར་མི་དགོས་པའི་ཕྱིར་དང་།  དེ་ལ་ལན་བཏབ་ཟིན་པ་སྐབས་འདིའི་ལན་ལ་ཡང་མཚུངས་ཞེས་པའི་དོན་སྦྱར་མ་ཤེས་པར་གཞི་སོ་སོར་
བྱས་འདུག་པའི་ཕྱིར་རོ། །གཉིས་པ་ལ་གཉིས་ཏེ།  འདོད་པ་བརྗོད།  དེ་དགག་པའོ། །དང་པོ་ནི་ཀུན་རྫོབ་ལ་རིགས་པའི་འཐད་པ་བཅུག་ནས་དངོས་པོར་སྨྲ་བ་དང་ཚུལ་མཚུངས་པར་བསྒྲུབ་པའི་བོད་ཀྱི་དབུ་མ་པར་རློམ་པ་ཁ་ཅིག་༣༩་ན་རེ།  དེ་

ལ་ཆོས་ཀྱི་སྐྱེ་མཆེད་ཀྱི་གཟུགས་ལྔ་ནི་དངོས་པོར་སྨྲ་བའི་གྲུབ་མཐས་བརྟགས་པ་མིན་གྱི།  མདོ་ལས་གསུངས་ཤིང་རང་ཉིད་ཀྱང་དེ་ལྟར་དུ་བཞེད་དོ། །དེའི་ཕྱིར་ཀེང་རུས་མེད་ཀྱང་དེ་གསལ་བར་སྣང་བ་ནི།
གཟུགས་བརྙན་དང་འདྲ་བར་གཟུགས་ཅན་དུ་འདོད་དགོས་ལ།  འདི་ཡིད་ཤེས་ཁོ་ན་ལ་སྣང་བ་ཡིན་པས།  གཟུགས་བརྙན་བཞིན་དུ་གཟུགས་ཀྱི་སྐྱེ་མཆེད་མིན་ལ།  སྐྱེ་མཆེད་གཟུགས་ཅན་ལྷག་མ་དགུ་ཡང་མིན་པས།  ཆོས་ཀྱི་སྐྱེ་མཆེད་
ཀྱི་གཟུགས་ཀུན་བཏགས་པ་ཞེས་འབྱུང་ངོ་། །མིག་ཤེས་ལ་སྐྲ་ཤད་དུ་སྣང་བ་ནི་གཟུགས་བརྙན་བཞིན་དུ་གཟུགས་ཀྱི་སྐྱེ་མཆེད་དོ། །ཡི་དྭགས་ལ་ཆུ་ཀླུང་རྣག་ཏུ་སྣང་བ་ནི་དེའི་མིག་ཤེས་ལ་སྣང་བ་ཡིན་པས་གཟུགས་ཀྱི་སྐྱེ་མཆེད་དུ་བཞག་
དགོས་སོ།  ཞེས་དང་། །འོ་ན་ཇི་ལྟར་ཞེ་ན་ཐོག་མར་དཔེ་བཤད་པར་བྱ་སྟེ།  ལྕགས་གོང་མེས་བསྲེགས་པའི་དམར་འབར་བ་ལ་རེག་ཀྱང་མི་ཚིག་པའི་རིག་སྔགས་དང་ལྡན་པ་གཅིག་གིས་ལྕགས་གོང་དེ་ལག་ཏུ་བླངས་པ་ན་ལུས་
ཤེས་ཀྱིས་ལྕགས་དེའི་རེག་བྱ་འཛིན་ཀྱང་།  དེ་ལ་རེག་བྱ་དེ་ཤིན་ཏུ་ཚ་ཞིང་བསྲེག་པའི་རྣམ་པ་ཅན་དུ་མི་སྐྱེ་བ་ནི་རིག་སྔགས་བཟླས་པའི་ཆུས་ལག་པ་བཀྲུས་པ་སོགས་ཀྱི་རྐྱེན་གྱིས་ཡིན་ནོ། །དེ་འདྲ་བའི་རིག་སྔགས་ཟློས་པ་དང་བྲལ་བ་ལ་ནི་
ལྕགས་གོང་གི་རེག་བྱ་དེ་ཤིན་ཏུ་ཚ་ཞིང་བསྲེག་པའི་རྣམ་པ་ཅན་དུ་སྐྱེའོ། །དེ་ལྟར་ན་མི་བསྲེག་པ་དང་བསྲེག་པའི་རེག་བྱ་གཉིས་ཀའང་ལྕགས་གོང་གཅིག་པུ་དེའི་རེག་བྱར་ནི་བྱ་དགོས་ལ་ལུས་ཤེས་ཚད་མ་གཉིས་གཅིག་གིས་གྲུབ་པའི་རེག་བྱ་གཅིག་

ཤོས་ཀྱིས་གྲུབ་པ་ནི་མིན་པས།  གཉིས་ཀ་ཚད་མར་ཁས་བླངས་ཀྱང་ཚད་མ་གཅིག་གིས་གྲུབ་པ་གཅིག་ཤོས་ཀྱིས་འགོག་པ་མིན་ནོ། །དེ་བཞིན་དུ་གཞི་གང་དུ་ཆུ་ཀླུང་འབབ་པའི་གཞི་དེར་ཆུ་ཀླུང་དེའི་ཆ་ཤས་གཅིག །ཡི་དྭགས་རྣམས་ལ་སྔོན་
ལས་ཀྱི་དབང་གིས་རྣག་ཁྲག་ཏུ་སྐྱེས་པ་དང་། ཆུ་ཀླུང་གི་ཆ་ཤས་གཞན་གཅིག་མི་ལ་སྔོན་ལས་ཀྱི་དབང་གིས་རྣག་ཁྲག་ཏུ་མི་སྣང་བའི་བཏུང་བ་དང་།  ཁྲུས་ཀྱི་ཆུར་སྐྱེ་བས་དེ་གཉིས་ཀ་ཆུ་ཀླུང་གཅིག་གི་ཆ་ཤས་རེ་ཡིན་པས་ཡི་དྭགས་ཀྱི་མིག་ཤེས་
ཚད་མས་གྲུབ་པའི་དོན་དང་།  མིའི་མིག་ཤེས་ཚད་མས་གྲུབ་པའི་དོན་གཉིས་ཀྱང་དངོས་པོ་སོ་སོ་བ་ཡིན་པས་དེ་གཉིས་གཅིག་གིས་གྲུབ་པའི་དོན་དེ་ཉིད།  གཅིག་ཤོས་ཀྱིས་དེའི་བཟློག་ཕྱོགས་སུ་གྲུབ་པ་ག་ལ་ཡིན།  དེ་བཞིན་དུ་བཤེས་སྤྲིང་
ལས།  ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་མའང་གྲང་། །ཞེས་གསུངས་པ་ཡང་།  ཡི་དྭགས་རྣམས་ལ་སྔོན་ལས་ཀྱི་དབང་གིས་སོས་ཁ་ཟླ་འོད་རེག་བྱ་ཤིན་ཏུ་ཚ་བ་དང་།  དགུན་གྱི་ཚེ་ཉི་འོད་རེག་བྱ་
གྲང་བར་སྐྱེ་ཡང་།  ཟླ་ཉིའི་འོད་ཀྱི་སྟེང་ནས་མི་ལ་གྲང་དྲོའི་རྣམ་པ་ཅན་དུ་སྐྱེ་བ་མི་འགལ་ལ།  དེ་གཉིས་ནི་ཚད་མ་གཅིག་གིས་ཚ་བར་གཞལ་བའི་རེག་བྱ་ཉིད།  གཅིག་ཤོས་ཀྱིས་གྲང་བར་འཇལ་བ་མིན་ཞིང་།  གཉིས་ཀས་ཉི་ཟླ་གཅིག་གི་འོད་ཀྱི་རེག་
བྱར་འཇོག་པའི་ཕྱིར།  དངོས་པོ་གཅིག་ཅེས་ཀྱང་གསུངས་པས་གཞུང་དོན་ཞིབ་ཏུ་མ་དཔྱད་པར་གོ་བ་རགས་པ་རེ་ཤར་བ་དེས་ཚིམ་པའི་ཐག་གཅོད་མ་སྔ་ཤིག་ཞེས་བྲིས་སོ། །གཉིས་པ་ནི།  ཆོས་ཀྱི་སྐྱེ་མཆེད་པའི་གཟུགས་ལྔ་དངོས་སྨྲ་

བའི་གྲུབ་མཐས་བཏགས་པ་མིན་གྱི།  མདོ་ལས་གསུངས་ཤིང་རང་ཉིད་ཀྱང་དེ་ལྟར་དུ་བཞེད་ཅེས་པ་ནི།  ཀུན་གཞིའི་རྣམ་ཤེས་ལ་ཡང་མཚུངས་ཤིང་།  རང་ཉིད་བཞེད་པ་ཡང་དངོས་སྨྲ་བ་དང་མི་འདྲ་སྟེ།  འདིར་
ནི་འཇིག་རྟེན་ཉིད་ལྟོས་ལོག་པའི་ཀུན་རྫོབ་ཐམས་ཅད་བློ་དེའི་དོན་ཇི་ལྟར་སྣང་བ་ལྟར་ཡིན་ཞིང་།  བློ་གཞན་གྱི་ངོར་ནི་གཏན་མེད་པའི་ཕྱིར་རོ། །མིག་ཤེས་ལ་སྐྲ་ཤད་དུ་སྣང་བ་གཟུགས་ཀྱི་སྐྱེ་མཆེད་ཡིན་ན།  དེ་ཆོས་ཅན།  ཐ་སྙད་དུ་ཡོད་པར་
ཐལ།  གཟུགས་ཀྱི་སྐྱེ་མཆེད་ཡིན་པའི་ཕྱིར།  འདོད་ན།  རབ་རིབ་ཅན་གྱི་དབང་ཤེས་དེ་ཐ་སྙད་ལ་མ་འཁྲུལ་བར་འགྱུར་རོ། །གཞན་ཡང་འཁར་གཞོང་ལ་སོགས་པའི་གཞི་དེར་དབང་པོ་སྐྱོན་མེད་ཀྱིས་མིག་གཏད་པའི་ཚེ་ན་ཡང་སྐྲ་
ཤད་སྣང་བར་འགྱུར་ཏེ།  གཞི་དེར་སྐྲ་ཤད་དེ་གཟུགས་ཀྱི་སྐྱེ་མཆེད་ཡིན་པའི་ཕྱིར།  མ་ཁྱབ་ན།  ཁྱོད་ཀྱི་དབང་བློའི་ཡུལ་རྣམས་ཇི་ལྟ་བར། །ཞེས་སོགས་ཀྱི་ཁྱབ་པ་གང་གིས་སྒྲུབ།  གཞི་གཅིག་ལ་ཐོགས་བཅས་ཀྱི་དངོས་
པོ་རྫས་ཐ་དད་པ་གཉིས་དུས་མཉམ་དུ་གནས་པར་ཐལ།  ཡི་དྭགས་ལ་ཆུ་ཀླུང་རྣག་ཁྲག་ཏུ་སྣང་བ་དེ་ཆུ་ཀླུང་ལས་རྫས་ཐ་དད་པའི་གཟུགས་ཀྱི་སྐྱེ་མཆེད་ཡིན་པའི་ཕྱིར།  དཔེ་ཡང་མི་འཐད་དེ།  ལྕགས་གོང་མེས་བསྲེགས་པའི་
དམར་འབར་བ་ལ་རིག་སྔགས་དང་ལྡན་པ་ཅིག་གི་ལག་པས་རེག་པའི་ཚེ་རེག་བྱ་གཅིག་པུ་དེས་རང་གི་ལག་པ་མི་བསྲེག་པར་བྱེད་ནུས་པ་ཡིན་གྱི།  བསྲེག་པའི་རེག་བྱ་དེ་ལས་དོན་གཞན་དུ་གྱུར་པའི་མི་བསྲེག་པའི་རེག་བྱ་གཅིག་

གསར་དུ་སྐྱེ་བ་ནི་མ་ཡིན་ཏེ།  གལ་ཏེ་ཡིན་ན།  རིག་སྔགས་ཀྱིས་སྐྱེས་བུ་གཞན་འཆི་བར་བྱེད་པ་ན།  སྐྱེས་བུ་གཅིག་པུ་དེ་ཉིད་ཀྱི་སྲོག་འགག་པ་མ་ཡིན་པར།  སྲོག་འགག་པའི་སྐྱེས་བུ་གཅིག་གསར་དུ་སྐྱེ་བར་ཐལ་བའི་ཕྱིར་ཏེ།  རིག་
སྔགས་ཀྱི་བྱེད་པའི་རྐྱེན་འདྲ་བའི་ཕྱིར།  དོན་ཡང་མི་འཐད་དེ།  ཐོག་མར་ཡུལ་ཅན་གྱི་ཚད་མ་བཀག་ན་འཁར་གཞོང་གཅིག་ཏུ་རབ་རིབ་ཡོད་མེད་ཀྱི་སྐྱེས་བུ་གཉིས་ཀྱིས་བལྟས་པའི་ཚེ་དེ་གཉིས་ཀྱི་མིག་ཤེས་ལ་ཚད་མ་ཡིན་མིན་གྱི་
ཁྱད་པར་མེད་པར་ཐལ།  ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་ཚེ་མིའི་མིག་ཤེས་དང་ཡི་དྭགས་ཀྱི་མིག་ཤེས་གཉིས་ཚད་མ་ཡིན་མིན་གྱི་ཁྱད་པར་མེད་པའི་ཕྱིར།  ཁྱབ་པ་ནི་སློབ་དཔོན་གྱིས་རྩ་འགྲེལ་གཉིས་
ཆར་དུ་དེ་གཉིས་མཚུངས་པར་གསུངས་པས་མི་འདོད་བཞིན་དུ་ཁས་བླང་བར་བྱའོ། །ཡུལ་གྱི་ངོས་ནས་ཆུ་འབབ་པའི་ཀླུང་ལ་དམྱལ་བ་པ་ལ་མེའི་ཕུང་པོར་སྣང་བའི་མེ་ཆོས་ཅན།  ཆུ་ཀླུང་གི་ཆ་ཤས་མ་ཡིན་པར་ཐལ།  
མེ་ཡིན་པའི་ཕྱིར།  ཡང་དེ་ཉིད་ལ་ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་པའི་ལྷ་རྣམས་ཀྱིས་ནམ་མཁར་མཐོང་བའི་ནམ་མཁའ་ཆོས་ཅན།  ཆུ་ཀླུང་གི་ཆ་ཤས་མིན་པར་ཐལ།  ནམ་མཁའ་ཡིན་པའི་ཕྱིར།  དུང་དཀར་པོ་སེར་
འཛིན་གྱི་དབང་ཤེས་ལ་དུང་དཀར་སེར་པོར་སྣང་བའི་སེར་པོ་དེ་ཆོས་ཅན།  དུང་དཀར་གྱི་ཁ་དོག་མ་ཡིན་པར་ཐལ།  སེར་པོ་ཡིན་པའི་ཕྱིར།  མུ་སྟེགས་ཀྱི་སྟོན་པ་རྫོགས་བྱེད་ཀྱི་མིག་ཤེས་ལ་སངས་རྒྱས་ཀྱི་སྐུ་གཟུགས་

མི་མཛེས་པར་སྣང་བའི་གཟུགས་དེ་ཆོས་ཅན།  སངས་རྒྱས་ཀྱི་སྐུ་གཟུགས་མ་ཡིན་པར་ཐལ།  མུ་སྟེགས་ཀྱི་སྟོན་པ་རྫོགས་བྱེད་ཀྱི་ལས་ངན་ལས་གསར་དུ་སྐྱེས་པའི་གཟུགས་ཡིན་པའི་ཕྱིར།  ཐལ་
འགྱུར་བཞི་པོ་འདིའི་ཁྱབ་པ་ཁོ་བོ་ཅག་གི་ཡིན་ཅིང་།  རྟགས་གསལ་དྲུང་ཙོང་པའི་ཡིན་ལགས་སོ། །གཞན་ཡང་འཇིམ་དུམ་སོགས་ལ་སྒྱུ་མའི་རྟ་གླང་དུ་སྣང་བའི་རྟ་གླང་དེ་སྒྱུ་མའི་སྔགས་སྨན་གྱི་རྐྱེན་ལས་རྟ་གླང་མཚན་ཉིད་པར་སྐྱེས་
པར་ཐལ།  ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་ཚེ་ཡི་དྭགས་ཀྱི་ལས་ལས་རྣག་ཁྲག་ཡིན་པར་གསར་དུ་སྐྱེས་པའི་ཕྱིར།  བུམ་གཟུགས་གཅིག་ལ་ཐག་ཉེ་རིང་གཉིས་ནས་ལྟ་བའི་ཚེ་གསལ་བའི་ལས་གཟུགས་
དང་།  མི་གསལ་བའི་ལས་གཟུགས་གཉིས་གསར་དུ་སྐྱེས་པར་ཐལ།  ཆུ་འབབ་པའི་ཀླུང་ལ་རིགས་དྲུག་གིས་བལྟས་པའི་ཚེ་ལས་གཟུགས་དྲུག་གསར་དུ་སྐྱེས་པའི་ཕྱིར།  ཐལ་འགྱུར་འདི་གཉིས་ཀྱི་ཁྱབ་པ་ནི་བདེ་བདེ་འདྲ་བ་ལ་
ཨཱ།  འདོད་ན་ནི་ཆོས་གྲགས་ཀྱིས་བཀག་པ་ལ་ཨཱ།  རྟགས་ནི་དྲུང་ཙོང་པས་ཞལ་གྱིས་བཞེས་པ་ལ་ཨཱ།  ཨ་ལེ་མོ་ལ་ལེ་མོ།  ཤེས་བྱ་ཁྲ་ལེབ་ཏུ་སོང་བའི་སྐྱོན་ནི་འབྱུང་བ་བཞི་པོ་རེ་རེའི་རེག་བྱ་ཡིན་པར་གྱུར་པའི་འབྱུང་བཞི་བཞི་
ཆར་གྱི་རེག་བྱ་ཡོད་པ་དང་།  ཁ་དོག་ལྔ་པོ་རེ་རེའི་ཁ་དོག་ཡིན་པར་གྱུར་པའི་ཁ་དོག་ལྔ་ཆར་ཡོད་པ་དང་། ཐོ་ཡོར་གྱི་ཆ་ཤས་སུ་གྱུར་པའི་མི་གསར་སྐྱེས་ཡོད་པ་དང་།  ཐག་པའི་ཆ་ཤས་སུ་གྱུར་པའི་སྦྲུལ་གསར་སྐྱེས་ཡོད་པ་དང་། 

 ཚ་རེག་གི་ཆ་ཤས་སུ་གྱུར་པའི་གྲང་རེག་ཡོད་པ་དང་།  གྲང་རེག་གི་ཆ་ཤས་སུ་གྱུར་པའི་ཚ་རེག་ཡོད་པ་སོགས་ཆོས་ཅན་ཇི་སྙེད་པའི་རྣམ་དབྱེ་བྱེད་པའི་ཚེ།  ཤེས་བྱ་ཐམས་ཅད་ཕན་ཚུན་འདྲེས་ནས་ཁྲ་བོ་ལེབ་པ་གཅིག་ཏུ་སོང་འདུག་པ་འདི་
ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་སོང་བའི་སྐབས་སུ་བྱུང་ན་དགའ་བ་ལ་ཨཱ།  དྲུང་བློ་བ།  རྗེས་འཇུག་ལ་དབུ་མའམ་གཅིག་བཤད་ཟེར་ནས་དངོས་འཛིན་གསར་པ་འདི་འདྲ་བསྣན་པ་མ་མཛད་ཨང་།  འདི་དག་ཀྱང་སློབ་
དཔོན་འདིའི་ལུགས་ཀྱི་འཇིག་རྟེན་ཉིད་ལྟོས་བདེན་པ་དང་།  ལོག་པའི་ཀུན་རྫོབ་ཀྱི་ཁྱད་པར་ཐུན་མོང་མ་ཡིན་པ་ཡུལ་ཡུལ་ཅན་གཉིས་ཀ་ལ་སྦྱར་བའི་ཚུལ་མ་ཤེས་པའི་སྐྱོན་དུ་འདུག་གོ།  གསུམ་པ་ནི།  སེམས་ཙམ་པས་གཞི་གཅིག་ལ་
རིགས་དྲུག་གི་མཐོང་སྣང་དྲུག་འབྱུང་བ་ནི་དྲུག་ཆར་ཡུལ་མེད་པར་ཡུལ་ཅན་གྱི་ཤེས་པ་ཡོད་པར་འདོད་པས་ལུགས་འདིའི་ཕྱོགས་སྔ་ཡིན་ལ་སློབ་དཔོན་འདིས་ནི་ཀུན་རྫོབ་བདེན་པ་ལ་ཐ་སྙད་ལ་ལྟོས་ནས་བདེན་བརྫུན་གཉིས་སུ་ཡུལ་ལ་
ཕྱེ་བའི་ཚེ་ཡུལ་ཅན་ལ་ཡང་དེ་ལྟར་ཕྱེ་བས་སྤྱིར་རིགས་དྲུག་གང་རུང་གཅིག་གི་ཐ་སྙད་གཞིར་བཞག་པའི་ཚེ་དེའི་ཡུལ་ཡུལ་ཅན་གཉིས་ཀའང་ཐ་སྙད་དུ་བདེན་ལ།  གཞི་དེར་གཞན་ལྔའི་མཐོང་ཚུལ་གྱི་ཡུལ་ཡུལ་ཅན་གཉིས་ཀ་ཡང་ཐ་སྙད་
དུ་མེད་པར་རྣམ་པར་གཞག་གོ།  འདིར་ནི་སྟོན་པ་རྫོགས་པའི་སངས་རྒྱས་འཛམ་བུའི་གླིང་དུ་སངས་རྒྱ་བའི་ཚུལ་བསྟན་ནས་ཆོས་ཀྱི་འཁོར་ལོ་བསྐོར་བ་དང་།  བཀའ་བསྡུ་བ་དང་།  དགོངས་འགྲེལ་གྱི་བསྟན་བཅོས་རྩོམ་པ་ཐམས་

ཅད་མིའི་རྟེན་ལ་མཛད་པས།  མིའི་མཐོང་ཚུལ་ལ་ཐ་སྙད་དུ་བདེན་པ་དང་།  གཞི་དེ་ཉིད་དུ་འགྲོ་བ་གཞན་གྱི་མཐོང་ཚུལ་ལ་མི་བདེན་པའི་རྣམ་བཞག་མཛད་པས།  ཆུ་འབབ་པའི་ཀླུང་ལ་ཆུ་དང་།  དེའི་ཡུལ་
ཅན་གཉིས་ཀ་ཐ་སྙད་ལ་ལྟོས་ནས་བདེན་པ་དང་།  རྣག་ལ་སོགས་པའི་མཐོང་ཚུལ་གཞན་རྣམས་ནི་ཡུལ་ཡུལ་ཅན་གཉིས་ཀ་ཐ་སྙད་དུ་ཡང་མི་བདེན་པར་བཞག་པ་ནི་གནད་ཀྱི་དོན་ཏེ།  སློབ་དཔོན་གྱི་གཞུང་རྩ་འགྲེལ་འདིའི་མགོ་
མཇུག་སྦྲེལ་ནས་བལྟས་ན་མི་གོ་བའི་དོན་མེད་དོ། །སྟོན་པས་རིགས་དྲུག་སོ་སོའི་སྐད་དུ་ཆོས་སྟོན་པ་ཡོད་ཀྱང་ད་ལྟར་གྱི་བསྟན་པ་འདི་གང་གི་དབང་དུ་བྱས་པ་དང་།  གཞི་སོ་སོའི་མཐོང་ཚུལ་མིའི་དབང་དུ་བྱས་ནས་ཀྱང་ཐ་སྙད་དུ་
བདེན་བརྫུན་གྱི་རྣམ་དབྱེ་བྱེད་པ་སོགས་ཤིན་ཏུ་ཕྲ་ཞིང་ཞིབ་པའི་ཡུལ་གྱི་ཁྱད་པར་རྣམས་ནི་དེང་སང་ཁོ་བོའི་བློ་གྲོས་ཀྱི་ཡུལ་ཡིན་པར་སེམས་སོ། །གཉིས་པ་དོན་བསྡུ་བ་ནི།  མདོར་ན་སོགས་ཏེ།  བསྟོད་པ་ལས།  མ་ཤེས་པ་
ནི་ཤེས་བྱ་མིན། །དེ་མེད་རྣམ་པར་ཤེས་མེད་པ། །དེ་ཕྱིར་ཤེས་དང་ཤེས་བྱ་དག །རང་བཞིན་མེད་པར་ཁྱོད་ཀྱིས་གསུངས། །ཞེས་སོ། །གཉིས་པ་གཉིས་ཀྱིས་སྟོང་པའི་གཞན་དབང་རྫས་སུ་གྲུབ་པ་དགག་པ་ལ་གསུམ་སྟེ། 
གཞན་དབང་ཡོད་པའི་སྒྲུབ་བྱེད་མེད། །སྒྲུབ་བྱེད་རང་རིག་བརྟགས་ནས་དགག །སྒྲུབ་བྱེད་མེད་ཀྱང་གྲུབ་པ་དགག་པའོ། །དང་པོ་ནི།  གལ་ཏེ་སོགས་སོ།  གཉིས་པ་ལ་བཞི་སྟེ།  རང་རིག་རང་གི་ངོ་བོ་དགག །རང་རིག་

སྒྲུབ་བྱེད་དྲན་པ་དགག །རང་གི་ཕྱོགས་ལ་དྲན་མྱོང་འཐད། །གཞན་ཕྱོགས་དགག་པ་བསྡུས་ཏེ་བསྟན་པའོ། །དང་པོ་ནི།  དེ་ཉིད་སོགས་སོ། །གཉིས་པ་ནི།  གལ་ཏེ་སོགས་ཏེ།  འདི་ལ་རང་རིག་དྲན་པའི་རྟགས་ཀྱིས་
བསྒྲུབ་ན།  དྲན་པ་རྫས་སུ་གྲུབ་པ་ཞིག་གམ།  ཐ་སྙད་ཀྱི་དྲན་པས་སྒྲུབ།  དང་པོ་ལྟར་ན།  མཐའ་བཞིའི་སྐྱེ་བ་དཔྱད་ན་དྲན་པ་རྫས་གྲུབ་པ་མི་འགྲུབ་པས།  རང་རིག་གི་སྒྲུབ་བྱེད་དུ་མི་འགྱུར་རོ། །ཕྱི་མ་ལྟར་ན་རང་རིག་བསྒྲུབ་
པ་ལ་ཁྱབ་པ་མ་ངེས་ཏེ།  གཞི་གཞན་གྱི་སྟེང་དུ་མེ་གཞན་སྔར་ཚད་མས་གྲུབ་ན་ཕྱིས་དུ་བའི་རྟགས་ལས་གཞི་འགའ་ཞིག་ཏུ་མེ་གྲུབ་པ་འཐད་པ་བཞིན་དུ།  སྔར་སྤྱིར་རང་རིག་ཚད་མས་གྲུབ་ན།  དྲན་པའི་རྟགས་ལས་དེ་སྒྲུབ་
པ་འཐད་ཀྱང་།  ཕྱིར་རྒོལ་གྱི་ངོར་སྔར་རང་རིག་སྤྱི་ལྡོག་ནས་མ་གྲུབ་པས་ད་ལྟ་དྲན་པའི་རྟགས་ཀྱིས་མི་འགྲུབ་པའི་ཕྱིར་དང་དྲན་པ་ཐ་སྙད་པའི་རྟགས་ཀྱིས་རང་རིག་སྒྲུབ་པའི་ཁྱབ་པ་མ་ངེས་པའི་དཔེ་ནི་ཆུ་ཙམ་མཐོང་བ་ལས་ནོར་བུ་ཆུ་ཤེལ་
ལམ།  མེ་ཙམ་མཐོང་བ་ལས་ནོར་བུ་མེ་ཤེལ་མི་འགྲུབ་པ་བཞིན་ཞེས་གསུངས་སོ། །དེའི་དོན་ཡང་དྲན་པ་ཐ་སྙད་པ་དེ་ཡིན་ན་རང་རིག་ལས་བྱུང་བས་མ་ཁྱབ་སྟེ།  རང་མྱོང་མེད་པར་ཡུལ་མྱོང་བ་ལས་ཀྱང་དྲན་པ་ཐ་སྙད་པ་སྐྱེ་བ་ཡོད་པའི་
ཕྱིར།  དཔེར་ན་ཆུ་ཤེལ་མེད་ཀྱང་ཆར་ལ་སོགས་པ་དང་།  མེ་ཤེལ་མེད་ཀྱང་གཙུབ་ཤིང་སོགས་ལས་ཆུ་དང་མེ་འབྱུང་བའི་ཕྱིར་ཞེས་པའི་དོན་ཏེ།  དཔེ་འདིས་ཀྱང་རང་རིག་ཐ་སྙད་དུ་ཁས་མི་ལེན་པ་མ་ཡིན་ཏེ།  གཞན་དུ་ན་རང་རིག་

ཐ་སྙད་པ་སྒྲུབ་པ་ལ་དྲན་པ་ཐ་སྙད་པ་རྟགས་སུ་བཀོད་པ་ཁྱབ་པ་འགལ་བར་གསུངས་དགོས་པ་ལས།  ཁྱབ་པ་མ་ངེས་པར་གསུངས་པའི་ཕྱིར་རོ། །དཔེ་ལས་ཀྱང་ཤེས་ཏེ།  ཆུ་ཤེལ་དང་མེ་ཤེལ་ལས་ཆུ་དང་མེ་སྐྱེ་
བ་སྲིད་ཀྱང་ཆུ་དང་མེ་ཡིན་ན་དེ་གཉིས་ལས་སྐྱེ་བས་མ་ཁྱབ་པ་དཔེར་བཀོད་འདུག་པའི་ཕྱིར་རོ། །གནད་ཀྱི་དོན་ནི་བསྒྲུབ་བྱ་རང་རིག་སྒྲུབ་པ་ལ་དྲན་པ་རྫས་གྲུབ་པ་བཀོད་ན་མ་གྲུབ།  དྲན་པ་ཐ་སྙད་པ་བཀོད་ན་མ་ངེས་ཞེས་སྒྲུབ་བྱེད་ལ་བརྟགས་
པ་ཡིན་ལ།  དོན་དེ་མ་༤༠གོ་བར་དྲན་པའི་རྟགས་ཀྱིས་རང་རིག་རྫས་སུ་གྲུབ་པ་དང་།  རང་རིག་ཐ་སྙད་པ་གཉིས་ཀ་མི་འགྲུབ་ཞེས་སྒྲུབ་བྱ་ལ་བརྟགས་པར་འདོད་པ་ནི་འགྲེལ་པའི་དོན་ཡེ་མ་ཕྱེད་པའོ། །ཚིགས་བཅད་ཕྱི་མས་ནི་རྒྱུ་
འབྲས་གཞན་དུ་འདོད་པའི་ཕྱོགས་ལ་དྲན་པས་མྱོང་བའི་ཡུལ་དྲན་པ་མི་འཐད་པ་དང་།  གལ་ཏེ་རྒྱུད་གཅིག་ཏུ་གཏོགས་པ་དང་།  རྒྱུ་དང་འབྲས་བུའི་དངོས་པོར་གནས་པས་འཐད་པར་བསྒྲུབ་ན་ཡང་གཞན་ཡིན་པའི་ཕྱིར་ཞེས་པའི་གཏན་
ཚིགས་ཉིད་ཀྱིས་འཇོམས་པ་རྣམས་བསྟན་ནོ། །གསུམ་པ་ནི།  གང་ཕྱིར་སོགས་ཏེ།  འགྲེལ་པར།  གང་གིས་ཡུལ་མྱོང་བ་སྟེ་ཡུལ་ཉམས་སུ་མྱོང་བའི་ཤེས་པ་དེ་ལས་དྲན་པའི་ཤེས་པ་གཞན་ཉིད་དུ་ཇི་ལྟར་མེད་པ་དེ་ལྟར་ནི་
སྔར་བཤད་ཟིན་ཏོ། །གང་གི་ཕྱིར་དྲན་པ་ཉིད་ཡོད་པ་མ་ཡིན་པ་དེའི་ཕྱིར་གང་ཉམས་སུ་མྱོང་བས་མྱོང་བ་དེ་དྲན་པའི་ཤེས་པས་མྱོང་བ་མ་ཡིན་པ་མ་ཡིན་པས་དྲན་པ་ཡུལ་དང་ལྡན་པར་འགྱུར་ལ།  ཉམས་སུ་མྱོང་བའི་ཤེས་པས་ཡོངས་

སུ་བཅད་པ་གང་ཡིན་པ་དེ་དྲན་པས་ཡོངས་སུ་མ་བཅད་པ་མ་ཡིན་པས་བདག་གིས་མཐོང་ངོ་ཞེས་བྱ་བར་ཡང་འགྱུར་རོ།  ཞེས་གསུངས་པ་དེའི་དོན་ནི།  མྱོང་བ་དང་དྲན་པ་རྒྱུ་འབྲས་ཡིན་པས་གཞན་དུ་མེད་པར་སྔར་བཤད་ཟིན་ལ།
གཞན་དུ་མེད་པ་དེའི་ཕྱིར་ཡུལ་ཉམས་སུ་མྱོང་བས་མྱོང་བའི་ཡུལ་སྔོན་པོ་ལྟ་བུ་དེ་ཕྱིས་ཀྱི་དྲན་པས་མ་མྱོང་བ་ཡང་མ་ཡིན་པས་ན།  ཡུལ་དྲན་པའི་རྟགས་ལས་ཡུལ་མྱོང་བ་འགྲུབ་ལ།  སྔོན་པོ་ཉམས་སུ་མྱོང་བའི་ཤེས་པས་ཡོངས་སུ་
བཅད་པའི་ཤེས་པ་གང་ཡིན་པ་དེ།  ཕྱིས་ཀྱི་དྲན་པས་ཡོངས་སུ་མ་བཅད་པ་ཡང་མ་ཡིན་པས་ན་བདག་གིས་མཐོང་ངོ་ཞེས་ཡུལ་ཅན་དྲན་པའི་རྟགས་ལས་རང་མྱོང་བ་འགྲུབ་ཅེས་པ་སྟེ།  གཞུང་འདིས་རང་ལུགས་ལ་མྱོང་དྲན་གཞན་དུ་
མེད་པའི་རྒྱུ་མཚན་གྱིས་ཡུལ་མྱོང་ལས་ཡུལ་དྲན་སྐྱེ་བ་དང་།  རང་མྱོང་ལས་རང་དྲན་སྐྱེ་བ་དྲན་པས་ཐ་སྙད་དུ་རང་རིག་ཞལ་གྱིས་བཞེས་པར་གྲུབ་བོ། །གཞན་དུ་ན།  གང་ཉམས་སུ་མྱོང་བས་མྱོང་བ་དེ་ཞེས་དང་།  ཉམས་སུ་མྱོང་
བའི་ཤེས་པས་བཅད་པ་གང་ཡིན་པ་དེ་ཞེས་པའི་ཁྱད་པར་ལེགས་པར་སྨྲ་དགོས་སོ། །འདིར་ཁ༤༡ཅིག་མྱོང་བའི་ཡུལ་དང་དྲན་པའི་ཡུལ་གཞན་མ་ཡིན་པར་གསུངས་པ་རྒྱུ་མཚན་དུ་བྱས་ནས་དེ་གཉིས་ངོ་བོ་གཅིག་ཏུ་བྱས་འདུག་པ་
ནི་འཁྲུལ་ཏེ།  དེ་ལྟར་ན་དྲན་མྱོང་ལ་ཡང་དེར་ཐལ་བའི་ཕྱིར་རོ། །སློབ་དཔོན་འདིས་ཀུན་གཞི་དང་ཉོན་ཡིད་དང་།  རང་རིག་སོགས་ལུང་ཚད་མ་ལས་བཤད་ཅིང་།  བདེན་པར་ཡོད་མེད་གང་གིས་ཀྱང་ཁྱད་པར་དུ་མ་བྱས་པའི་ཐ་

སྙད་ཀྱི་རང་ལྡོག་རྣམས་ནི་ཐ་སྙད་དུ་ཁས་ལེན་པ་ཡིན་ཞིང་དེ་དག་དཔྱད་ནས་འགོག་པ་ནི་དོན་དམ་གྱི་དབང་དུ་བྱས་པར་བཞེད་དོ།  ཁ་༤༢ཅིག་རྩ་ཤེས་དང་།  རྩོད་བཟློག་དང་།  ཚིག་གསལ་ལས།  རིགས་པས་
དཔྱད་བཟོད་ཀྱི་རང་རིག་འགོག་པའི་ལུང་རྣམས་ཤེས་བྱེད་དུ་བྱས་ནས་རང་རིག་ཐ་སྙད་པ་འགོག་པ་ལ་སྦྱར་བ་ནི་ནོར་ཏེ།  རྩ་ཤེས་ལས།  རང་རིག་གི་དཔེ་མར་མེ་བཀོད་པ་ལ་དཔྱད་ནས་འགོག་པའི་ཚེ་མར་མེས་རང་གསལ་བ་
བཀག་པ་བཞིན་དུ།  མུན་པ་སེལ་བ་ཡང་བཀག་པས་ཐ་སྙད་དུ་མུན་པ་སེལ་བ་ཡང་མི་འཐད་པར་ཐལ་བའི་ཕྱིར་དང་།  རྩོད་བཟློག་ལས།  ཚད་མ་དེ་རང་གིས་གྲུབ་པ་བཀག་པའི་ཚེ་ཚད་མ་གཞན་གྱིས་གྲུབ་པ་ཡང་བཀག་པས་
ཐ་སྙད་དུ་ཚད་མའི་ཡུལ་ཅན་གཏན་མེད་པར་ཐལ་བའི་ཕྱིར་དང་།  ཚིག་གསལ་ལས། རང་རིག་མེད་པའི་ཤེས་བྱེད་དུ་མྱོང་བར་བྱ་བའི་སེམས་མི་རྙེད་པའི་མདོ་དྲངས་པས་ཐ་སྙད་དུ་མྱང་བྱའི་སེམས་ཉིད་ཀྱང་མེད་པར་ཐལ་
བའི་ཕྱིར་རོ། །གལ་ཏེ་ལང་ཀར་གཤེགས་པ་ལས།  ཇི་ལྟར་རལ་གྲིས་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་གསུངས་པས།  ཐ་སྙད་དུ་
རང་རིག་ཡོད་ན་ཐ་སྙད་དུ་རལ་གྲིའི་སོ་རང་གིས་རང་གཅོད་པར་འགྱུར་རོ་སྙམ་ན་རིགས་པས་དཔྱད་པའི་གནས་སྐབས་ཀྱི་དཔེ་ལ་བརྟགས་པ་མཐའ་བཟུང་བ་མང་སྟེ།  གཞན་དུ་ན་ཐ་སྙད་དུ་ནམ་མཁའི་པདྨོ་ཡོད་པར་ཐལ།  འཕགས་

པ་ལྷས།  རྣམ་ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་འདོད་དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པད་མོ་བཞིན། །ཞེས་གསུངས་ཤིང་།  ཐ་སྙད་དུ་གཅིག་དང་དུ་མ་ཡོད་པའི་ཕྱིར་རོ། །གལ་ཏེ་ཚུར་
མཐོང་གི་མངོན་སུམ་དེ་རང་རིག་མངོན་སུམ་གྱི་ཡུལ་ཡིན་ན།  དེ་མངོན་སུམ་མཚན་ཉིད་པར་འགྱུར་ཏེ།  ཚིག་གསལ་ལས།  མངོན་སུམ་གྱི་ཡུལ་མངོན་གསུམ་མཚན་ཉིད་པར་གསུངས་པའི་ཕྱིར།  འདོད་ན་མངོན་སུམ་བཏགས་པ་བར་
འགྱུར་ཏེ།  མངོན་སུམ་གྱི་ཡུལ་ཅན་ཡིན་པའི་ཕྱིར་སྙམ་ན།  ལུགས་འདི་ལ་མངོན་སུམ་བཏགས་པ་བ་དང་།  མངོན་སུམ་མཚན་ཉིད་པ་མི་འགལ་ཏེ།  འཇིག་རྟེན་ན་མངོན་སུམ་དུ་གྲགས་པ་དེ་ཉིད་འཇིག་རྟེན་ན་གྲགས་པའི་ཆ་ནས་
མངོན་སུམ་མཚན་ཉིད་པར་འཇོག་ཅིང་མིང་གིས་བཏགས་པ་ཙམ་གྱི་ཆ་ནས་བཏགས་པ་བར་འཇོག་པའི་ཕྱིར།  བཏགས་པ་བ་ཡིན་ན་མཚན་ཉིད་པ་ཡིན་པས་ནི་མ་ཁྱབ་སྟེ།  མཚན་ཉིད་པ་འཇིག་རྟེན་ལྷན་སྐྱེས་ཀྱི་བློ་ངོར་ཐ་སྙད་མཐུན་པ་
ལ་འཇོག་དགོས་པའི་ཕྱིར་རོ། །དབུ་མ་པའི་ལུགས་ཀྱི་མཚན་བཏགས་དང་དངོས་སྨྲ་བའི་ལུགས་ཀྱི་མཚན་བཏགས་ཕྱེད་པ་གལ་ཆེ་བར་སྣང་ངོ་། །བཞི་པ་ནི།  དེ་ཕྱིར་སོགས་སོ། །གསུམ་པ་བསྒྲུབ་བྱེད་མེད་ཀྱང་གྲུབ་པ་དགག་
པ་ནི།  གལ་ཏེ་སོགས་སོ། །གསུམ་པ་དངོས་པོ་བརྟགས་པར་ཡོད་པའི་རྒྱུར་གྲུབ་པ་དགག་པ་ནི་གང་ཚེ་སོགས་ཏེ།  རྣམ་རིག་པས་ཀུན་རྫོབ་རང་གི་ངོ་བོ་བདེན་པར་མི་འདོད་ཀྱང་དེ་འཇོག་པའི་རྒྱུ་གཞན་དབང་རྫས་གྲུབ་པ་རིགས་པས་

དཔྱད་ནས་འཇོག་ཅིང་།  དེ་རིགས་པས་དཔྱད་པའི་ཚེ་མི་རྙེད་པས་འཇིག་རྟེན་གྲགས་པའི་རྣམ་གཞག་བརླག་པར་བྱས་ཞེས་པ་སྟེ།  དངོས་པོར་སྨྲ་བ་གསུམ་ཆར་ལ་ཡང་སྐྱོན་འདི་གནས་པ་ཉིད་དོ། །གཉིས་པ་བདེན་གཉིས་
ཉམས་པའི་ཉེས་དམིགས་བརྗོད་པ་ནི།  སློབ་དཔོན་སོགས་ཏེ་འགྲེལ་པར།  འདིར་ཐ་སྙད་ཀྱི་བདེན་པ་བསྟན་པ་ནི་ཐབས་སུ་གྱུར་པ་སྟེ།  ཇི་སྐད་དུ།  ཡི་གེ་མེད་པའི་ཆོས་ལ་ནི། །ཉན་པ་གང་དང་སྟོན་པ་གང་། །འགྱུར་བ་མེད་ལ་སྒྲོ་
བཏགས་པས། །འོན་ཀྱང་ཉན་ཅིང་སྟོན་པ་ཡིན། །ཞེས་གསུངས་སོ། །ཐ་སྙད་ཀྱི་བདེན་པ་ཁོ་ན་ལ་གནས་ཏེ་དོན་དམ་པ་སྟོན་པ་ཡིན་ལ།  དོན་དམ་པ་བསྟན་པ་ཁོང་དུ་ཆུད་པ་ལས་ཀྱང་དོན་དམ་པར་འཐོབ་སྟེ།  ཇི་སྐད་དུ་བསྟན་
བཅོས་ལས།  ཐ་སྙད་ལ་ནི་མ་བསྟེན་པར། །དམ་པའི་དོན་ནི་རྟོགས་མི་འགྱུར། །དམ་པའི་དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར། །ཞེས་གསུངས་སོ། །དེ་ལ་དོན་དམ་པ་བསྟན་པ་ནི་ཐབས་ལས་བྱུང་བར་
འགྱུར་ཅིང་འབྲས་བུར་གྱུར་པ་སྟེ།  འབྲས་བུ་དང་།  ཐོབ་པར་བྱ་བ་དང་།  རྟོགས་པར་བྱ་བ་ཞེས་བྱ་བའི་དོན་ཏོ།  ཞེས་གསུངས་སོ། །གསུམ་པ་ཀུན་རྫོབ་ཉིད་ལ་མཚུངས་པ་སྤོང་བ་ལ་གཉིས་ཏེ།  གཞན་དབང་རྫས་དང་
ཀུན་རྫོབ་མཚུངས་མི་སྲིད། །ཀུན་རྫོབ་འགོག་ན་འཇིག་རྟེན་ཉིད་ཀྱིས་གནོད་པའོ། །དང་པོ་ནི།  ཇི་ལྟར་སོགས་སོ། །གཉིས་པ་ནི།  གལ་ཏེ་སོགས་སོ། །གཉིས་པ་རྣམ་རིག་ཙམ་དུ་གསུངས་པའི་དགོངས་པ་བཤད་པ་

ལ་བཞི་སྟེ།  བྱེད་པོ་དོན་གཞན་བཀག་པའི་དོན་དུ་བཤད། །སེམས་ཙམ་གཙོ་བོར་སྒྲུབ་པའི་དོན་དུ་བཤད། །གཞན་དུ་རྟོག་ན་ལུང་རིགས་གཉིས་ཀྱིས་གནོད། །དེས་ན་གྲུབ་མཐའི་བླང་དོར་བྱ་བར་གདམས་པའོ། །དང་པོ་ལ་གསུམ་སྟེ།  
ལུང་གི་དོན་དངོས།  ལུང་གཞན་གྱིས་བསྒྲུབ།  ལུང་དེའི་དོན་བཤད་པའོ། །དང་པོ་ནི།  མངོན་འགྱུར་སོགས་ཏེ།  ཁྱོད་འཇིག་རྟེན་གྱི་གྲགས་པས་འཇིགས་ནས་ཀུན་རྫོབ་ཁས་བླངས་ན་ལུང་གིས་འཇིགས་ནས་སེམས་ཙམ་ཡང་
ཁས་བླང་དགོས་ཏེ།  ཁམས་གསུམ་པོ་འདི་ནི་སེམས་ཙམ་མོ།  ཞེས་གསུངས་པས་སོ་སྙམ་ན།  ལུང་དེ་ནི་དགོངས་པ་ཅན་ཡིན་ལ།  དགོངས་གཞི་ནི་ཁམས་གསུམ་གྱི་བྱེད་པ་པོ་ལ་སེམས་གཙོ་བོ་ཡིན་ཅེས་པའི་དོན་ཏོ། །གཉིས་པ་ནི། 
དེ་ཕྱིར་སོགས་ཏེ།  ངག་གི་རང་བཞིན་གྱི་རྡོ་རྗེ་ནི།  གང་ཟག་རྒྱུན་དང་ཕུང་པོ་དང་། །དེ་བཞིན་རྐྱེན་དང་རྡུལ་དག་དང་། །གཙོ་བོ་དབང་ཕྱུག་བྱེད་པོ་རྣམས། །སེམས་ཙམ་དུ་ནི་ངས་བཤད་དོ། །ཞེས་བྱ་བའོ། །གསུམ་པ་ནི་ཇི་བཞིན་
སོགས་སོ། །གཉིས་པ་ལ་བཞི་སྟེ། སེམས་ཙམ་གཙོར་གྱུར་ལུང་དོན་ཡིན། །གཞན་དུ་རྟོག་ན་ལུང་དང་འགལ། །གཙོར་གྱུར་པ་ཡི་སྒྲུབ་བྱེད་འགོད། །ཙམ་སྒྲས་བཅད་པའི་དགག་བྱ་བཤད་པའོ། །དང་པོ་ནི།  དེ་ཉིད་སོགས་ཏེ།  
དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་ཚིག་སྔ་མ་མི་མངོན་པར་བྱས་ནས་བཤད་དུ་ཡོད་པ་བཞིན་དུ།  སེམས་ཙམ་གཙོ་བོར་གྱུར་པ་ལ་ཡང་ཁམས་གསུམ་པོ་སེམས་ཙམ་མོ་ཞེས་ཚིག་ཕྱི་མ་མི་མངོན་པར་ཤེས་པར་བྱའོ། །འོ་ན་སྔ་

མ་དང་ཁྱད་པར་མི་སྣང་བས་འདིའི་སྔ་འགྲེལ་དུ་རྣམ་པ་གཞན་དུ་བཤད་པ་ལས་ཀྱང་།  ཕྱི་རོལ་འཇོག་པ་མི་སྲིད་པར་བསྟན་པའི་ཕྱིར་བཤད་པ།  ཞེས་གསུངས་པ་མི་འཐད་པར་འགྱུར་རོ་སྙམ་ན།  དགག་བྱ་ལ་ཁྱད་པར་ཡོད་དེ།  
སྔ་མས་ནི་གཙོ་བོ་དང་དབང་ཕྱུག་སོགས་བྱེད་པ་པོ་ཡིན་པ་བཅད་ལ།  འདིས་ནི་གཟུགས་སོགས་བྱེད་པ་པོའི་གཙོ་བོ་ཡིན་པ་བཅད་པའོ། །གཉིས་པ་ནི།  གལ་ཏེ་སོགས་ཏེ།  དེ་ལས་གཞན་དུ་སེམས་བདེན་པར་གྲུབ་པའི་དོན་ཡིན་ན་མདོ་སྡེ་ས་བཅུ་པ་
དེ་ཉིད་ལས་མ་རིག་པ་དང་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཞེས་གསུངས་པ་མི་འཐད་པར་འགྱུར་ཏེ།  རྣམ་ཤེས་རང་གི་མཚན་ཉིད་ཀྱིས་གྲུབ་ན་རྐྱེན་ལ་ལྟོས་པ་མི་འཐད་པའི་ཕྱིར་རོ། །གསུམ་པ་ནི།  སེམས་ཉིད་སོགས་སོ། །བཞི་པ་ནི།  གལ་ཏེ་སོགས་
སོ། །གསུམ་པ་ལ་གཉིས་ཏེ།  རིགས་པས་གནོད།  ལུང་གིས་གནོད་པའོ། །དང་པོ་ནི།  འཇིག་རྟེན་སོགས་སོ། །གཉིས་པ་ནི།  གཟུགས་མེད་སོགས་ཏེ། །འདིར་ཁ་༤༣ཅིག་སེམས་ཙམ་པའི་ལུགས་ལ་གཟུགས་སྒྲ་སོགས་ཡོད་ཅིང་།  ཕྱི་དོན་མེད་པར་
འདོད་པ་ནི་མིང་ཙམ་སྟེ།  གཞན་དུ་ན་སློབ་དཔོན་འདིས་སེམས་ཙམ་པའི་ཕྱོགས་སྔ་མ་ལོངས་པར་འགྱུར་བའི་ཕྱིར་རོ། །དགག་བསྒྲུབ་རྒྱས་པར་ནི་གཞན་དུ་བཤད་ཟིན་ཏོ། །བཞི་པ་ནི།  བདེན་གཉིས་སོགས་སོ། །གསུམ་པ་སྒྲུབ་བྱེད་ལུང་གཞན་དྲང་དོན་ཉིད་
དུ་བསྟན་པ་ལ་གསུམ་སྟེ།  སེམས་ཙམ་གསུངས་པ་གཞན་ཡང་དྲང་དོན་ཡིན། །དེ་ལ་ལུང་རིགས་གཉིས་ཀྱི་སྒྲུབ་བྱེད་འགོད། །དྲང་ངེས་ཚུལ་འདི་གསུང་རབ་ཀུན་ལ་སྦྱར་བའོ། །དང་པོ་ནི།  མདོ་སྡེ་སོགས་ཏེ།  དེ་ལྟར་གསུངས་པ་

ནི།  ལང་ཀར་གཤེགས་པ་ལས།  ཕྱི་རོལ་སྣང་བ་ཡོང་མེད་དེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་བྱ་བའོ། །གཉིས་པ་ལ་གཉིས་ཏེ།  ལུང་གིས་གྲུབ།
རིགས་པས་གྲུབ་པའོ། །དང་པོ་ནི།  འདི་ནི་སོགས་ཏེ།  འདིར་དྲང་དོན་དུ་བཤད་པར་བྱ་བའི་མདོ་སྡེ་ནི།  བཅོམ་ལྡན་འདས་ཀྱིས་དགོངས་པ་ངེས་པར་འགྲེལ་བའི་མདོ་ལས།  རང་བཞིན་གསུམ་བསྟན་པ་ལས།  བཏགས་པ་མེད་པ་ཉིད་དང་།  གཞན་གྱི་
དབང་ཡོད་པ་ཉིད་དང་།  དེ་བཞིན་དུ་ལེན་པའི་རྣམ་པར་ཤེས་པ་ཟབ་ཅིང་ཕྲ།  ཞེས་སོགས་དང་།  ལང་ཀར་གཤེགས་པའི་མདོ་ལས།  གོས་ཧྲུལ་གྱི་ནང་ན་རིན་པོ་ཆེ་རིན་ཐང་མེད་པ་བཏུམས་པ་ལྟར།  སེམས་ཅན་གྱི་རྒྱུད་ལ་མཚན་སུམ་ཅུ་རྩ་གཉིས་དང་ལྡན་པའི་བདེ་
བར་གཤེགས་པའི་སྙིང་པོ་ཡོད་པར་གསུངས་པ་རྣམས་ཡིན་ལ།  དྲང་དོན་དུ་གསལ་བར་བྱེད་པའི་མདོ་ནི།  ལང་ཀར་གཤེགས་པ་ལས།  ཇི་ལྟར་ནད་པ་ནད་པ་ལ། །སྨན་པས་སྨན་རྣམས་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །
སེམས་ཙམ་དུ་ཡང་རབ་ཏུ་གསུངས། །ཞེས་བྱ་བའོ། །འདིར་འགྲེལ་པར་དེ་བཞིན་གཤེགས་པའི་སྙིང་པོ་སེམས་ཙམ་པས་ངེས་དོན་དུ་འདོད་པ་དེ་ཉིད་དབུ་མ་པས་དྲང་དོན་དུ་འགྲེལ་པར་གསུངས་ཏེ།  བདེ་གཤེགས་སྙིང་པོ་ཆོས་དབྱིངས་ལ་འདོད་པ་ནི་དབུ་
སེམས་གཉིས་ཀ་འདྲ་སྟེ།  མདོ་སྡེ་རྒྱན་ལས་ཀྱང་།  དེ་བཞིན་ཉིད་ནི་ཐམས་ཅད་ལ། །ཁྱད་པར་མེད་ཀྱང་དག་གྱུར་པ། །དེ་བཞིན་གཤེགས་ཉིད་དེ་ཡི་ཕྱིར། །འགྲོ་ཀུན་དེ་ཡི་སྙིང་པོ་ཅན། །ཅེས་གསུངས་པས་སོ། །འོན་ཀྱང་རྒྱུ་དུས་ཀྱི་

བདེ་གཤེགས་སྙིང་པོ་རང་བཞིན་གནས་རིགས་སུ་འདོད་མི་འདོད་དང་།  སྒྲུབ་པའི་ཚུལ་གྱིས་ཡོད་པ་དོན་དམ་དུ་འདོད་མི་འདོད་ནི་མི་འདྲ་སྟེ།  སེམས་ཙམ་པས་ཆོས་དབྱིངས་དང་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་དོན་དམ་
དུ་འདོད་པས།  དེ་ལྟར་སྟོན་པའི་མདོ་ངེས་དོན་དུ་འགྲེལ་ལ།  དབུ་མ་པས་དེ་དག་ནི་མཐའ་བཞི་ཆར་གྱི་སྤྲོས་པ་དང་བྲལ་བ་ཙམ་ཡིན་གྱི་སྒྲུབ་པའི་ཚུལ་གྱིས་རྒྱུ་དུས་དང་འབྲས་དུས་གང་ན་ཡང་མེད་པས་དེ་བཞིན་གཤེགས་པའི་སྙིང་པོའི་མདོ་དང་
རྒྱུད་བླ་སོགས་ལས་སྒྲུབ་པའི་ཚུལ་གྱིས་ཡོད་པར་གསུངས་པ་ནི་དྲང་དོན་ཏུ་འགྲེལ་ཏེ།  དེ་དག་སྒྲུབ་པའི་ཚུལ་གྱིས་ཡོད་པ་ནི་ཀུན་རྫོབ་བདེན་པ་ཡིན་པའི་ཕྱིར་ཞེས་བཞེད་པའོ། །སྒྲུབ་པའི་ཚུལ་གྱིས་ཡོད་པའི་དགོངས་གཞི་སྤྲོས་བྲལ་དང་
དགོས་པ་སྐྱོན་ལྔ་སྤོང་བ་དང་།  དངོས་ལ་གནོད་བྱེད་ཐ་སྙད་དུ་སྒྲུབ་པའི་ཚུལ་གྱིས་ཡོད་པ་ལ་ནི་མི་འཆད་ཅིང་།  དོན་དམ་དུ་ཡོད་ན་མུ་སྟེགས་པའི་བདག་དང་མཚུངས་པ་སོགས་ས་སྐྱ་པཎྜི་ཏས་གསལ་བར་གསུངས་པ་ནི།  མདོ་སྡེ་དང་བསྟན་
བཅོས་དྲི་མ་མེད་པའི་དགོངས་པའོ། །འདིའི་ཤེས་བྱེད་རྒྱུད་བླར།  དགེ་འདུན་དཀོན་མཆོག་གི་མཚན་ཉིད་འཆད་པ་ན།  བདག་གཉིས་ཞི་བར་རྟོགས་པས་ཇི་ལྟ་བ་རྟོགས་པ་དང་།  ཐམས་ཅད་མཁྱེན་པའི་ཆོས་ཉིད་སེམས་ཅན་གྱི་རྒྱུད་ལ་ཡོད་པར་
རྟོགས་པས་ཇི་སྙེད་པ་རྟོགས་པར་གསུངས་པ་ཉིད་ཡིན་ཏེ།  ཆོས་ཉིད་དང་།  བདེ་གཤེགས་སྙིང་པོ་རང་གི་ངོ་བོ་ཀུན་རྫོབ་བདེན་པ་མིན་ཀྱང་།  དེ་བསྒྲུབ་པའི་ཚུལ་གྱིས་ཡོད་པ་ཀུན་རྫོབ་བདེན་པ་ཡིན་ཅེས་པ་སྟེ།  ད་དུང་ཕྱོགས་སྔ་མ་ལོངས་པར་དགག་

སྒྲུབ་བྱེད་པའི་བློ་གྲོས་རྩིང་པོ་དག་གིས་ངོ་ཚ་མེད་པའི་གཏམ་མ་སྨྲ་ཤིག །གཉིས་པ་ནི།  ཤེས་བྱ་སོགས་སོ། །གསུམ་པ་ནི།  དེ་ལྟར་སོགས་ཏེ།  ཏིང་ངེ་འཛིན་རྒྱལ་པོ་ལས།  སྟོང་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་
སྡེ་དག་གི་བྱེ་བྲག་ཤེས། །གང་ལས་གང་ཟག་སེམས་ཅན་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་གསུངས་སོ། །ལུང་འདི་ལ་བརྟེན་ནས་དྲང་དོན་དང་།  ངེས་དོན་གྱི་མདོའི་ཁྱད་པར་ཕྱེ་བཞིན་དུ།  དྲང་དོན་དུ་གསུངས་
པའི་མདོའི་བརྗོད་བྱ་ཐ་སྙད་དུ་ཡང་མེད་པར་འདོད་པ་ནི་རྣམ་དཔྱོད་མཛངས་པའི་གཉེན་དང་བྲལ་ཞིང་།  མཁས་རློམ་གྱི་བུ་རྫ་གཏིབ་ཏུ་སྐྱེས་པའོ། །གསུམ་པ་གཉིས་ཀ་ལས་སྐྱེས་པ་དགག་པ་ལ་གཉིས་ཏེ།  ཕྱོགས་སྔ་མ་བརྗོད་པ་དང་། 
དེ་དགག་པའོ། །དང་པོ་ནི།  ཚིག་འགལ་གཉིས་སུ་སྨྲ་བ་གཅེར་བུ་བ་རྣམས་ནི།  སྔར་གྱི་རིགས་པ་དེ་དག་གིས་ཁོ་བོ་ཅག་ལ་གནོད་པར་བྱེད་པ་མིན་ཏེ།  ཁོ་བོ་ཅག་བདག་ཁོ་ན་ལས་སྐྱེ་བ་དང་།  གཞན་ཁོ་ན་ལས་སྐྱེ་བར་ཁས་མ་བླངས་
པའི་ཕྱིར་རོ། །དེས་ན་བདག་གཞན་གཉིས་ཀ་ལས་སྐྱེ་སྟེ།  བུམ་པ་འཇིམ་པ་ལས་གཞན་མ་ཡིན་པས་བདག་ལས་ཀྱང་སྐྱེ་ལ།  རྫ་མཁན་སོགས་ལས་གཞན་ཡིན་པས།  གཞན་ལས་ཀྱང་སྐྱེ་བའི་ཕྱིར་རོ། །ཕྱི་རོལ་ཇི་ལྟ་བ་བཞིན་དུ་ནང་ལ་
ཡང་ཡིན་ཏེ།  བྱམས་པ་ཚེ་རབས་གཞན་དུ་སྲོག་གི་བདག་ཉིད་དུ་ཡོད་པ་ཁོ་ན་ལས་སྐྱེ་བས།  བདག་ལས་ཀྱང་སྐྱེ་ལ།  ཕ་མ་དང་།  ཆོས་དང་།  ཆོས་མ་ཡིན་པ་དང་།  ཟག་པ་སོགས་ལས་སྐྱེ་བས།  གཞན་ལས་ཀྱང་སྐྱེ་བའི་ཕྱིར་རོ་ཞེ་ན། །

གཉིས་པ་ལ་གཉིས་ཏེ།  རིགས་པ་སྔ་མས་ཁེགས།  རིགས་པ་གཞན་གྱིས་དགག་པའོ། །དང་པོ་ལ་གཉིས་ཏེ།  སྐྱེ་བ་གཉིས་ལ་ལྟོས་པའི་རིགས་པས་ཁེགས།  བདེན་པ་གཉིས་ལ་ལྟོས་པའི་རིགས་པས་ཁེགས་པའོ། །
དང་པོ་ནི།  གཉིས་ལས་སོགས་སོ། །གཉིས་པ་ནི།  འདི་ན་སོགས་སོ། །གཉིས་པ་ནི།  གང་ཕྱིར་སོགས་ཏེ།  འདིའི་སྔ་འགྲེལ་དུ།  སྔར་བཤད་པའི་རིགས་པ་ཁོ་ནས་གཉིས་ཀའི་ཕྱོགས་ལ་ཡང་གཉིས་ཀ་ལས་སྐྱེ་བ་མི་རི༷ག་པ་འབའ་ཞིག་ཏུ་མ་ཟད་ཀྱི། 
འདིར་བཤད་པས་ཀྱང་ཡིན་ནོ་ཞེས་བསྟན་པའི་ཕྱིར་བཤད་པ་ཞེས་བཤད་དོ། །བཞི་པ་རྒྱུ་མེད་པར་སྐྱེ་བ་དགག་པ་ལ་གཉིས་ཏེ།  ཕྱོགས་སྔ་མ་བརྗོད་པ་དང་།  དེ་དགག་པའོ། །དང་པོ་ནི།  རང་བཞིན་རྒྱུ་སྨྲ་བ་རྒྱང་འཕེན་པ་ན་རེ།  གལ་ཏེ་སྐྱེ་བ་རྒྱུ་ལས་
ཡིན་ན་ནི་ཇི་སྐད་བཤད་པའི་ཕྱོགས་གསུམ་གྱི་ཉེས་པར་འགྱུར་བ་ཞིག་ན།  བདག་གིས་ནི་རྒྱུ་ཁས་མ་བླངས་པས་བཤད་ཟིན་པའི་ཉེས་པའི་གོ་སྐབས་མེད་དོ། །དེས་ན་དངོས་པོ་རྣམས་རང་བཞིན་ལས་སྐྱེ་བ་ཡིན་ཏེ།  པདྨའི་འདབ་མའི་འཇམ་པ་དང་།  ཟེའུ་འབྲུའི་
ཁ་དོག་དང་དབྱིབས་ལ་སོགས་པ་འགའ་ཞིག་གིས་འབད་ནས་བྱེད་པར་མ་མཐོང་བའི་ཕྱིར་དང་།  ཕྱི་རོལ་ཇི་ལྟ་བ་བཞིན་དུ་ནང་ན་ཡང་རྨ་བྱ་དང་།  བྱ་ཏི་ཏི་རེ་དང་།  བྱ་གག་ལ་སོགས་པ་དག་འགའ་ཞིག་གིས་འབད་པས་བཟུང་ནས།  ཁ་དོག་དང་
དབྱིབས་ལ་སོགས་པ་འགོད་པར་མ་དམིགས་པ་ཉིད་དོ་ཞེས་སྨྲའོ། །གཉིས་པ་ལ་གཉིས་ཏེ།  ངོ་བོ་ཉིད་ལས་སྐྱེ་བ་དགག །འབྱུང་བའི་རྒྱུ་ལས་སྐྱེ་བ་དགག་པའོ། །དང་པོ་ལ་གཉིས་ཏེ།  རིགས་པ་དང་འགལ་བ་དང་།  མཐོང་

བ་དང་འགལ་བའོ། །དང་པོ་ནི།  གལ་ཏེ་སོགས་སོ། །གཉིས་པ་ནི།  འབྲས་བུ་སོགས་སོ། །གཉིས་པ་ལ་གསུམ་སྟེ།  འཇིག་རྟེན་ཕ་རོལ་རྟོགས་པའི་ནུས་པ་མེད་པར་བསྟན།  ལྟ་བ་ཕྱིན་ཅི་ལོག་ཏུ་སྒྲུབ་པའི་གཏན་ཚིགས་དགོད།  གཏན་ཚིགས་དེ་ཡི་དཔེ་ལ་རྩོད་པ་སྤང་
པའོ། །དང་པོ་ནི།  འབྱུང་བ་སོགས་སོ། །གཉིས་པ་ནི།  འཇིག་རྟེན་སོགས་སོ། །གསུམ་པ་ནི།  འབྱུང་བ་སོགས་ཏེ།  འགྲེལ་པར།  དེ་བཞིན་དུ་ཐམས་ཅད་མཁྱེན་པ་ལ་སྐུར་པ་འདེབས་པ་དང་།  དངོས་པོ་ཡོད་པ་ཉིད་དུ་སྨྲ་བ་དང་།  དངོས་པོ་མེད་པ་ཉིད་དུ་སྨྲ་བ་དང་།
དབང་ཕྱུག་དང་།  དུས་དང་།  རྡུལ་དང་།  རང་བཞིན་དང་།  ངོ་བོ་ཉིད་སྨྲ་བ་རྣམས་དང་།  དེ་དག་ལས་གཞན་པ་རྣམས་ལ་ཡང་རང་གིས་ཇི་ལྟ་བུ་ཡིན་པ་སྨྲ་བ་ན་རྟོགས་པ་ཕྱིན་ཅི་ལོག་ཉིད་སྦྱར་བར་བྱའོ། །འདི་ལྟ་སྟེ།  རྫོགས་པའི་སངས་རྒྱས་འགོག་པར་བྱེད་པའི་
དུས་སུ་བདག་ཉིད་ནི། །ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱ་སྟེ། །དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། །གང་ཚེ་འབྱུང་བའི་བདག་ཉིད་ཡོད་ཉིད་ཁས་ལེན་དེ་ཚེ་བཞིན། །ཞེས་བྱ་བ་ལ་སོགས་པ་སྦྱར་བར་བྱ་སྟེ།  ཡོད་པ་དང་
མེད་པ་ཉིད་དུ་ལྟ་བ་ཐམས་ཅད་དགག་པར་འདོད་པའི་ཕྱིར་རོ། །ཁོ་བོ་ཅག་ལ་ནི་གནས་སྐབས་འགར་ཡང་མི་འདོད་པ་འཐོབ་པ་ཡོད་པ་མ་ཡིན་ཏེ།  དེའི་ཕྱིར་མཁས་པས་ཡོངས་སུ་བསྒྱུར་བ་ཚིགས་སུ་བཅད་པ་འདི་ཉིད་ཀྱིས་གཞན་གྱིས་ཡོངས་སུ་བརྟགས་པའི་ཕྱོགས་མ་
ལུས་པ་བསལ་བར་ངེས་པར་བྱ་སྟེ།  རྟོག་པའི་དྲྭ་བ་མ་ལུས་པ་བཀག་པས༷་དོན་དམ་པའི་ཡེ་ཤེས་གྲུབ་པར་མངོན་པར་འདོད་པའི་ཕྱིར།  ཅི་སྟེ་ཁྱོད་ལའང་ཐལ་བར་འགྱུར་བ་འདི་མཚུངས་སོ་སྙམ་ན།  དེའང་ཡོད་པ་མ་ཡིན་ཏེ།  ཁོ་བོ་ཅག་ཕྱིན་

ཅི་ལོག་པར་བསྒྲུབ་པ་ལ་དཔེ་མེད་པའི་ཕྱིར་རོ། །འཇིག་རྟེན་གཞན་རྟོགས་ཡོད་པ་ཉིད་དུ་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །བདག་གི་ལྟ་བའི་རྣམ་པའི་རྟེན་མཚུངས་ལུས་དང་ལྡན་
ཉིད་ཕྱིར། །གང་གི་ཚེ་ནི་བདག་མེད་རྟོགས་པར་ཁས་ལེན་དེ་ཚེ་བཞིན། །ཞེས་བྱ་བར་བརྗོད་པར་ནུས་པ་ཡང་ཡིན་ནོ། །དེ་བཞིན་དུ་འདི་ན་ཐམས་ཅད་མཁྱེན་པ་ཡོད་ཅེས་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །
གཏན་ཚིགས་དང་དཔེ་དག་ནི་དེ་གཉིས་ཁོ་ནའོ། །དེ་བཞིན་དུ་དངོས་པོ་ཐམས་ཅད་ངེས་པ་ལ་ཡང་སྦྱར་བར་བྱའོ། །དེའི་ཕྱིར་ཚུལ་འདིས་ནི།  དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག །གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད། །
ཞེས་གང་དམ་བཅས་པར་གྱུར་པ་དེ་རབ་ཏུ་བསྒྲུབས་པ་ཡིན་ནོ།  ཞེས་གསུངས་སོ། །གསུམ་པ་ཚུལ་དེས་གྲུབ་པའི་དོན་ནི། གང་གི་སོགས་ཏེ།  རྡོ་རྗེ་གཟེགས་མའི་གཏན་ཚིགས་འདི་ལྟར་འགོད་པ་ནི་ཐལ་རང་གཉིས་ཀ་མཐུན་ཀྱང་གཞན་ལ་གྲགས་
ཀྱི་གཏན་ཚིགས་དང་།  རང་རྒྱུད་ཀྱི་གཏན་ཚིགས་སུ་འདོད་པ་ནི་ཁྱད་པར་རོ། །གཉིས་པ་རང་གཞན་སྡེ་པའི་རྩོད་པ་སྤོང་བ་ལ་གཉིས་ཏེ།  བྱིས་པས་མཐོང་བའི་དོན་དང་འགལ་བ་སྤོང་། །ཐ་སྙད་དུ་ཡང་མེད་པར་ཐལ་བ་སྤོང་བའོ། །དང་པོ་ནི།  གང་གིས་
སོགས་ཏེ།  སྔ་འགྲེལ་དུ་འདི་སྨྲས་པ།  གལ་ཏེ་དངོས་པོ་རྣམས་ཀྱི་རང་བཞིན་སྐྱེ་བ་མེད་པ་ཡིན་ན།  འོ་ན་མ་སྐྱེས་པ་སྔོན་པོ་ལ་སོགས་པ་རྣམས་ཇི་ལྟར་བཟུང་ཞེ་ན།  བཤད་པ་སྔོན་པོ་ལ་སོགས་པའི་རང་བཞིན་ནི་ཇི་ལྟར་ཡང་འགའ་ཞིག་ཡུལ་ཉིད་དུ་

འགྱུར་བ་མ་ཡིན་པས།  སྔོན་པོ་ལ་སོགས་པ་རྣམས་ཀྱི་རང་བཞིན་བཟུང་བ་མ་ཡིན་ནོ་ཞེས་གསུངས་སོ། །གཉིས་པ་ལ་གཉིས་ཏེ།  རྩོད་པ་དང་ལན་ནོ། །དང་པོ་ནི།  གལ་ཏེ་སོགས་སོ། །གཉིས་པ་ལ་གསུམ་སྟེ་ཐལ་བའི་ཁྱབ་པ་ལོག་པའི་ཀུན་རྫོབ་ཀྱིས་
མ་ངེས།  རང་རྒྱུད་བསྒྲུབ་བྱ་ལུང་དང་རིག་པ་གཉིས་ཀྱིས་ཁེགས།  དཔེ་ལ་རང་སྡེ་རང་ལ་གྲགས་པའི་དཔེ་ཡིས་གནོད་པའོ། །དང་པོ་ནི།  གང་དག་སོགས་སོ། །གཉིས་པ་ནི་མོ་གཤམ་སོགས་ཏེ།  བཅོམ་ལྡན་འདས་ལ་སྒྲིབ་པ་ཐམས་ཅད་
རྣམ་པར་སེལ་བས་བསྟོད་པ་ལས།  ཆོས་ཀྱི་འཁོར་ལོ་བསྐོར་བ་ན། །གདོད་ནས་ཞི་ཞིང་མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཅེས་གསུངས་སོ། །གསུམ་པ་ནི།  བུམ་སོགས་སོགས་སོ། །གཉིས་པ་རྟེན་འབྲེལ་
བརྟེན་ནས་འབྱུང་བའི་སྐྱེ་བའི་དོན་དུ་བཤད་པ་ནི།  གང་ཕྱིར་སོགས་ཏེ།  གལ་ཏེ་མཐའ་བཞིར་སྐྱེ་བ་མེད་ན།  ས་བོན་ལས་མྱུ་གུ་དང་།  མ་རིག་པ་ལས་འདུ་བྱེད་སོགས་སྐྱེ་བ་ཇི་ལྟར་ཞེ་ན།  རྒྱུ་འདི་ལ་བརྟེན་ནས་འབྲས་བུ་འདི་འབྱུང་བ་ཙམ་ཞིག་སྟེ།  མདོ་
ལས།  འདི་ལྟ་སྟེ།  འདི་ཡོད་ན་འདི་འབྱུང་།  འདི་སྐྱེས་པས་འདི་སྐྱེས་ཏེ།  གང་དེ་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་དང་།  འདི་ཡོད་པས་ན་འདི་འབྱུང་བར་ཞེས་སོགས་དང་།  བྱེད་པོ་ལས་ལ་བརྟེན་བྱ་ཞིང་ཞེས་སོགས་
ཀྱིས་བསྟན་པའི་དོན་རྐྱེན་ཉིད་འདི་པ་ཙམ་གྱིས་སྐྱེ་བ་ཡོད་པའོ། །གསུམ་པ་མཐའ་གཉིས་སྤངས་པའི་རྟེན་འབྱུང་རྟོགས་པའི་ཕན་ཡོན་བཤད་པ་ལ་བཞི་སྟེ།  རྟེན་འབྲེལ་རིགས་པས་ལྟ་ངན་དྲྭ་བ་གཅོད། །རྟེན་འབྲེལ་རྟོགས་པས་རྟོག་པ་མ་ལུས་ལྡོག། 

 རྟོག་རྣམས་ལོག་པ་དཔྱད་པའི་འབྲས་བུ་བསྟན། །དེས་ན་ཆགས་སྡང་སྤངས་ཏེ་དཔྱད་པ་གདམས་པའོ། །དང་པོ་ནི།  གང་ཕྱིར་སོགས་སོ། །གཉིས་པ་ནི།  རྟོག་རྣམས་ཞེས་སོགས་སོ། །གསུམ་པ་ནི།  སོ་སོའི་སོགས་ཏེ། 
འགྲེལ་པར།  དེའི་ཕྱིར་རྟོག་པ་མ་ལུས་པ་བཀག་པ་ཉིད་སློབ་དཔོན་གྱིས་དབུ་མའི་བསྟན་བཅོས་ལས་བཤད་པའི་རྣམ་པར་དཔྱོད་པའི་འབྲས་བུར་རྣམ་པར་གཞག་གོ་ཞེས་གསུངས་སོ། །བཞི་པ་ནི།  རང་གི་སོགས་སོ། །གཉིས་པ་རྟེན་འབྲེལ་གང་ཟག་བདག་མེད་སྒོ་ནས་
བཤད་པ་ལ་གཉིས་ཏེ།  བདག་ལྟའི་ཞེན་ཡུལ་འགོག་པའི་དགོས་པ་བསྟན། །དགོས་པ་ཅན་གྱི་འགོག་བྱེད་རིགས་པ་བཤད་པའོ། །དང་པོ་ནི།  ཉོན་མོངས་སོགས་ཏེ།  འདིར་འཇིག་ཚོགས་ལ་ལྟ་བ་ནི་ཕུང་པོ་དམིགས་ཡུལ་དུ་བྱས་པ་སྔོན་དུ་སོང་བ་ལ་བརྟེན་ནས་གཞི་
མེད་ལ་ངའོ་སྙམ་དུ་གཟུང་བའི་ངར་འཛིན་ལྷན་སྐྱེས་ཡིན་ལ།  དེ་ཉིད་འདིར་ཤེས་རབ་ཉོན་མོངས་ཅན་དུ་བཤད་དོ། །དེ་ཉིད་བཀག་པ་ལ་དེའི་ཞེན་ཡུལ་ང་ཙམ་རིགས་པས་དཔྱད་ནས་འགོག་པ་ཡིན་གྱི།  ཐ་སྙད་དུ་འགོག་པ་ནི་མ་ཡིན་ནོ། །འོ་ན་འོག་ནས་ཀུན་བཏགས་ཀྱི་བདག་
འགོག་པའི་རིགས་པ་ཁོ་ན་གསུངས་པས་ལྷན་སྐྱེས་ཀྱི་བདག་འགོག་པར་ཇི་ལྟར་འགྱུར་སྙམ་ན།  འདི་ལ་གྲུབ་མཐས་བློ་མ་བསྒྱུར་བའི་གདུལ་བྱ་སྐལ་ལྡན་རྣམས་ལ་ནི་ལྷན་སྐྱེས་ཀྱི་ཞེན་ཡུལ་དུ་གྱུར་པའི་ང་ཙམ་དེ་ཉིད་ཕུང་པོ་དང་གཅིག་དང་ཐ་དད་སོགས་གང་དུ་གྲུབ་རིགས་པས་
བཙལ་བའི་ཚེ་མ་རྙེད་པའི་ཚུལ་གྱིས་འགོག་པ་སྟེ།  རིན་ཆེན་ཕྲེང་བ་དང་སྤྱོད་འཇུག་ལས་གསུངས་པ་ལྟར་རོ། །འདིར་ནི་གྲུབ་མཐས་བློ་བསྒྱུར་བ་རྣམས་ལྷན་སྐྱེས་ཀྱི་ཞེན་ཡུལ་དུ་གྱུར་པའི་ང་ཙམ་དེ་ཉིད་རྫས་སུ་ཡོད་པའི་སྒྲུབ་བྱེད་དུ་ཕུང་པོ་དང་གཅིག་དང་ཐ་དད་སོགས་

ཀུན་བཏགས་ཀྱི་བདག་རྣམས་བཀོད་པའི་རིགས་པ་བཀག་པས་སྒྲུབ་བྱེད་ལ་གནོད་པ་མཐོང་ན་བསྒྲུབ་བྱ་འཛིན་པའི་བློ་བཟློག་པ་རིགས་པ་སྨྲ་བ་རྣམས་ཀྱི་སྤྱི་ལུགས་ཡིན་པར་རོང་སྟོན་ཆོས་རྗེ་བཞེད་པ་སྐབས་འདིར་གནད་དུ་དགོས་པར་སྣང་སྟེ།  གཞན་དུ་ན་མཐའ་བཞིའི་སྐྱེ་བ་
བཀག་པས་བདེན་འཛིན་ལྷན་སྐྱེས་ཀྱི་ཡུལ་དུ་གྱུར་པའི་སྐྱེ་བ་མི་ཁེགས་པར་ཐལ་ལོ་ཞེས་གསུངས་པའང་སྙིང་ལ་འབབ་པའི་གཏམ་མོ། །གཉིས་པ་ལ་གསུམ་སྟེ།  གང་ཟག་རྫས་ཡོད་རིགས་པས་དཔྱད་ནས་དགག །བརྟེན་ནས་བཏགས་པའི་གང་ཟག་རྣམ་པར་
གཞག །རིགས་པའི་ཚུལ་དེ་དངོས་པོ་ཀུན་ལ་བསྒྲེ་བའོ། །དང་པོ་ལ་གཉིས་ཏེ།  གང་ཟག་རྣམ་ལྔར་གྲུབ་པ་དགག །བརྗོད་དུ་མེད་པའི་གང་ཟག་དགག་པའོ། །དང་པོ་ལ་གཉིས་ཏེ།  འགོག་བྱེད་རིགས་པ་རྒྱས་པར་བཤད། །བསྡུས་ཏེ་འཇིག་
ལྟའི་དྲང་ངེས་བཤད་པའོ། །དང་པོ་ལ་བཞི་སྟེ།  བདག་ཕུང་གཞན་དུ་གྲུབ་པ་དགག། བདག་ཕུང་གཅིག་ཏུ་གྲུབ་པ་དགག །རྟེན་དང་བརྟེན་པར་གྲུབ་པ་དགག །བདག་ལ་ཕུང་པོ་ལྡན་པ་དགག་པའོ། །དང་པོ་ལ་གཉིས་ཏེ།  འདོད་པ་བརྗོད།  སུན་
འབྱིན་བཤད་པའོ།  དང་པོ་ནི།  ཟ་པོ་སོགས་ཏེ།  མུ་སྟེགས་གྲངས་ཅན་པ་རྣམས་ནི་ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་བའི་བདག་དེ་རྣམ་སྨིན་ཟ་བ་པོ་དང་།  རྟག་པའི་དངོས་པོ་དང་།  ལས་བྱེད་པ་པོ་མིན་པ་དང་།  བདེ་སྡུག་ལ་སོགས་པའི་ཡོན་ཏན་མེད་པ་
དང་།  བརྐྱང་བསྐུམ་ལ་སོགས་པའི་བྱ་བ་མེད་པ་སྟེ་ཁྱད་པར་ལྔ་ལྡན་དུ་བཏགས་ཏེ།  འདིའི་སྔ་འགྲེལ་དུ།  འཇིག་ཚོགས་ལ་ལྟ་བའི་དམིགས་པ་བདག་དེ་ཅི་ཞིག །དེ་ཉིད་མི་ཤེས་སོ་ཞེ་ན།  དེ་ལ་རེ་ཞིག་ཅེས་གསུངས་པས་སོ། །དེས་ན་ཀུན་བཏགས་ཀྱི་བདག་འཛིན་མ་སྐྱེས་པའི་

གོང་དུ་གང་ཟག་དེ་ཉིད་ཀྱི་ངོར་ཡང་ལྷན་སྐྱེས་ཀྱི་བདག་འཛིན་གྱི་ཡུལ་གྱི་བདག་ཁོ་ན་ཡིན་ལ།  དེ་སྐྱེས་ནས་བཏགས་པ་པོ་ཁོ་རང་གི་ལུགས་ལ་ལྷན་སྐྱེས་ཀྱི་ཡུལ་གྱི་བདག་དེ་ཉིད་ཀུན་བཏགས་ཀྱིས་ཇི་ལྟར་བཏགས་པ་ལྟར་ཡིན་པས།  དེ་གཉིས་
གཅིག་ཏུ་འདོད་ཀྱང་།  སློབ་དཔོན་འདིས་རིགས་པས་དཔྱད་པའི་ཚེ།  ཁྱོད་ཀྱིས་འདོད་པའི་བདག་དེ་ནི་ལྷན་སྐྱེས་ཀྱི་དམིགས་ཡུལ་དུ་གྱུར་པའི་བདག་མ་ཡིན་ཏེ།  ཐ་སྙད་དུ་ཡང་མེད་པའི་ཕྱིར་དང་།  ལས་བྱེད་པ་པོ་དང་རྣམ་སྨིན་མྱོང་བ་པོ་མ་ཡིན་པའི་ཕྱིར་ཞེས་སོགས་
ཀྱི་རིགས་པས་དེ་གཉིས་གཅིག་ཡིན་པ་བཀག་ནས་ལྷན་སྐྱེས་ཀྱི་བདག་ཐ་སྙད་དུ་ཡོད་པ་དང་།  ཀུན་བཏགས་ཀྱི་བདག་ཐ་སྙད་དུ་ཡང་མེད་པར་བཞེད་དོ། །གྲངས་ཅན་གྱིས་བདག་ཁས་བླངས་པ་དེ་བཞིན་དུ་བདག་དེའི་ཁྱད་ཆོས་ཀྱི་དབྱེ་བ་ཅུང་ཟད་ཅུང་ཟད་ལ་བརྟེན་
ནས་མུ་སྟེགས་ཅན་རྣམས་ཀྱི་ལུགས་ཐ་དད་པར་འགྱུར་ཏེ།  བྱེ་བྲག་པས་བདག་ནི་བློ་དང་།  བདེ་བ་དང་།  སྡུག་བསྔལ་དང་།  འདོད་པ་དང་།  སྡང་བ་དང་།  འབད་པ་དང་།  ཆོས་དང་ཆོས་མ་ཡིན་པ་དང་།  བྱས་པའི་ཤུགས་ཏེ།  ཡོན་ཏན་དགུ་ལྡན་དུ་སྨྲ་
ལ།  ཡོན་ཏན་དང་པོ་དེ་དག་ཇི་སྲིད་དུ་བདག་ལ་འདུ་ཞིང་ཡོད་པ་དེ་སྲིད་དུ་དེ་དག་གིས་སྦྱར་བའི་དགེ་བ་དང་།  མི་དགེ་བའི་ལས་བསྒྲུབ་པའི་ཕྱིར་འཁོར་བར་འགྱུར་ལ།  གང་གི་ཚེ་སྐྱེས་བུ་ཡང་དག་པར་རྟོགས་པའི་ཤེས་པས་ཡོན་ཏན་རྣམས་རྩ་བ་ནས་གཅོད་པའི་ཚེ་རང་གི་བདག་
ཉིད་ལ་གནས་ཤིང་ཐར་བར་འགྱུར་རོ། །བདག་དེའི་ཁྱད་པར་རྟག་དངོས་སོགས་གསུམ་ནི་སྔ་མ་དང་འདྲ་ལ།  ལས་བྱེད་པ་པོ་དང་།  ཡོན་ཏན་དང་བཅས་པར་འདོད་པའི་ཁྱད་པར་རོ།  བྱེ་བྲག་པའི་ནང་ཚན་ཁ་ཅིག་བརྐྱང་བསྐུམ་ལ་སོགས་པའི་བྱ་བ་དང་བཅས་པར་ཁས་

ལེན་ཏོ། །རིག་བྱེད་དུ་སྨྲ་བ་དག་ནི་བུམ་པ་ལ་སོགས་པའི་ནམ་མཁའ་ལྟར་ལུས་ཐ་དད་པ་གཅིག་སྣ་ཚོགས་པ་ཉིད་དོ་ཞེས་བྱ་བ་ལ་སོགས་པར་ཁས་ལེན་ཏོ། །གཉིས་པ་ལ་གསུམ་སྟེ།  ངོ་བོ་ཁྱད་པར་གཞན་གྲགས་རྟགས་ཀྱིས་དགག །ཕུང་པོ་ལས་གཞན་མ་དམིགས་
རྟགས་ཀྱིས་དགག །ངར་འཛིན་དམིགས་པ་བཀག་སྟེ་མཇུག་སྡུད་བསྟན་པའོ། །དང་པོ་ལ་གཉིས་ཏེ།  ངོ་བོ་དགག །ཁྱད་པར་དགག་པའོ། །དང་པོ་ནི།  མོ་གཤམ་སོགས་ཏེ།  ཀུན་བཏགས་ཀྱི་བདག་སྔར་བཤད་པ་རྣམས་ཆོས་ཅན་དུ་བཟུང་ནས་
དེ་ཁོ་ན་ཉིད་དུ་ཡོད་པ་དང་།  ངར་འཛིན་ལྷན་སྐྱེས་ཀྱི་རྟེན་ཡིན་པ་དང་།  ཐ་སྙད་དུ་ཡོད་པ་གསུམ་འགོག་པ་ལ་མུ་སྟེགས་རང་ལ་གྲགས་པའི་མ་སྐྱེས་པའི་གཏན་ཚིགས་བཀོད་པའོ། །གཉིས་པ་ནི།  གང་ཕྱིར་སོགས་ཏེ།  ཁྱད་པར་སྔར་བཤད་པ་རྣམས་འགོད་
ཚུལ་སྔ་མ་དང་འདྲའོ། །གཉིས་པ་ནི།  དེ་ཕྱིར་སོགས་སོ། །གསུམ་པ་ནི།  འཇིག་རྟེན་སོགས་སོ། །གཉིས་པ་བདག་ཕུང་གཅིག་ཏུ་གྲུབ་པ་དགག་པ་ལ་གཉིས་ཏེ།  འདོད་པ་བརྗོད།  སུན་འབྱིན་བཤད་པའོ། །དང་པོ་ནི།  ཕུང་པོ་སོགས་ཏེ།  རང་སྡེ་མང་
པོས་བཀུར་བ་དག་གིས་ཇི་སྐད་བཤད་པའི་རིགས་པས་ཕུང་པོ་ལས་ཐ་དད་པའི་བདག་མ་གྲུབ་པའི་ཕྱིར།  འཇིག་ཚོགས་ལ་ལྟ་བའི་དམིགས་པ་ནི་ཕུང་པོ་དག་ཁོ་ན་ཡིན་ནོ། །དེའི་ཕྱིར་བདག་ནི་ཕུང་པོ་ཙམ་ཁོ་ན་ཡིན་ནོ་ཞེས་འདོད་དེ་འཇིག་ལྟའི་དམིགས་པ་དང་བདག་དོན་
གཅིག་པར་འདོད་པ་ནི་བདག་རྫས་ཡོད་དུ་འདོད་པ་ཐམས་ཅད་འདྲ་ལ།  བཏགས་ཡོད་དུ་འདོད་པའི་ཕྱོགས་ལ་རང་རྒྱུད་པ་མན་ཆད་དེ་གཉིས་དོན་མི་གཅིག་པར་འདོད་དེ།  འཇིག་ལྟའི་དམིགས་པ་ཕུང་པོ་ཡིན་ཡང་ཕུང་པོ་བདག་ཏུ་མི་འདོད་པའི་ཕྱིར་རོ། །ཐལ་འགྱུར་བས་

དེ་གཉིས་དོན་གཅིག་ཏུ་འདོད་དེ།  ཕུང་པོ་དེ་གཉིས་གང་ཡང་མ་ཡིན་གྱི།  ཕུང་པོ་ལ་བརྟེན་ནས་རང་དགར་ངའོ་སྙམ་དུ་གཟུང་བའི་དམིགས་ཡུལ་གྱི་ང་ཙམ་དེ་དེ་གཉིས་སུ་འདོད་པའི་ཕྱིར་རོ། །དེས་ན་མང་པོས་བཀུར་བ་ཐམས་ཅད་བདག་རྫས་ཡོད་དུ་
འདོད་པར་འདྲ་ཡང་བདག་གི་མཚན་གཞི་ངོས་འཛིན་ཚུལ་མི་འདྲ་བ་གསུམ་བྱུང་སྟེ།  ཁ་ཅིག་ཕུང་པོ་ལྔ་ཆར་བདག་ཏུ་འདོད་དེ།  ཇི་སྐད་དུ་བཅོམ་ལྡན་འདས་ཀྱིས།  དགེ་སློང་དག །དགེ་སྦྱོང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་
བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟ་བ་ཞེས་གསུངས་པ་ལྟ་བུའོ། །དེའི་ཕྱིར་ལྟ་བ་འདི་ནི་འཇིག་པའི་བདག་ཉིད་ཅན་གྱི་ཚོགས་པ་ལ་དམིགས་པ་ཡིན་གྱི།  བདག་གམ་བདག་གི་བ་ལ་ནི་མ་ཡིན་ནོ་ཞེས་གསལ་བར་མཛད་པའི་སླད་དུ་བདག་དང་བདག་གི་
བའི་རྣམ་པར་ཞུགས་པའི་ལྟ་བ་ལ་འཇིག་ཚོགས་ལ་ལྟ་བར་གསུངས་སོ་ཞེས་སྨྲའོ། །ཡང་ཁ་ཅིག་སེམས་ལ་བདག་གོ་ཞེས་འདོད་དེ།  བདག་ཉིད་བདག་གི་མགོན་ཡིན་གྱི། །གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་ཐུལ་བས་ནི། །མཁས་པས་མཐོ་རིས་འཐོབ་
པར་འགྱུར། །ཞེས་ཚིགས་སུ་བཅད་པ་ལས་སེམས་ལ་བདག་གི་སྒྲས་གསུངས་སོ། །འདི་གང་ལས་ཞེ་ན།  ཕུང་པོ་ལས་ཐ་དད་པའི་བདག་མེད་པའི་ཕྱིར་དང་།  མདོ་གཞན་ལས་ཀྱང་སེམས་འདུལ་བར་གསུངས་པའི་ཕྱིར་ཏེ།  སེམས་འདུལ་བ་ནི་ལེགས་པ་སྟེ། །
སེམས་འདུལ་བས་ནི་བདེ་བ་འདྲེན། །ཞེས་བྱ་བ་དེ་ལས་སོ་ཞེས་འགྲེལ་པར་གསུངས་ཏེ།  དེའི་དོན་ནི་བདག་རྫས་སུ་ཡོད་ཅིང་ཕུང་པོ་ལས་ཐ་དད་དུ་མེད་པས་ཕུང་པོ་ཉིད་བདག་ཏུ་གྲུབ་ལ།  དེ་ལའང་བདག་ཐུལ་བ་དང་སེམས་ཐུལ་བར་གསུངས་པ་དོན་གཅིག་ཏུ་སྣང་བས་

སེམས་ཉིད་བདག་ཡིན་ནོ་སྙམ་དུ་སེམས་སོ། །ཡང་ཁ་ཅིག་བརྗོད་དུ་མེད་པའི་བདག་ཁས་ལེན་ཏེ།  འདིའང་འོག་ཏུ་མང་བཀུར་བའི་འདོད་པར་བཤད་པས།  མང་བཀུར་བ་ལ་ས་སྒྲོགས་རི་པ་དང་།  བསྲུང་བ་པ་དང་།  གནས་མ་བུ་བའི་སྡེ་པ་གསུམ་ཡོད་པར་བཤད་པའི་
དང་པོ་གཉིས་ཀྱིས་བདག་ཕུང་གཅིག་ཏུ་འདོད་པ་དང་།  ཕྱི་མས་བརྗོད་དུ་མེད་པའི་བདག་ཁས་ལེན་པ་གསལ་ཏེ།  གཞུང་ལུགས་ཚད་ལྡན་གཞན་ལས་ཀྱང་བརྗོད་དུ་མེད་པའི་བདག་ཁས་ལེན་པ་གནས་མ་བུ་བའི་འདོད་པ་ཡིན་པར་བཤད་པ་དང་དོན་གཅིག་གོ།  གནད་འདི་
མ་རྟོགས་པར་བདག་ཕུང་གཅིག་ཏུ་འདོད་པ་དང་། བརྗོད་དུ་མེད་པའི་བདག་ཁས་ལེན་པ་གཉིས་ཕྱོགས་སྔ་སྨྲ་བ་པོ་གཅིག་ཏུ་འདོད་པ་ནི་བརྗོད་དུ་མེད་པའི་དོན་ལ་མ་དཔྱད་པར་ཟད་དོ། །འདིར་ཁ་༤༤ཅིག །རྟོག་གེ་འབར་བ་ལས།  འདི་ལྟར་ཁོ་བོ་ཅག་ཀྱང་ཐ་སྙད་དུ་
རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ།  འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས།  ལུས་དང་དབང་པོའི་ཚོགས་དག་ལ། །ཉེ་བར་རྟོག༷་པའི་ཕྱིར་དེ༷་ཞེས་དང་།  དེའང་མདོ་ཁ་ཅིག་ལས་སེམས་དུལ་ན་བདེ་བ་
ཐོབ་པར་གསུངས་ལ།  ཁ་ཅིག་ཏུ་བདག་དུལ་བས་མཐོ་རིས་ཐོབ་པར་གསུངས་པས་སེམས་ལ་བདག་ཏུ་འཇོག་ཅེས་ལུང་དང་།  ཕུང་པོ་ལེན་མཁན་ནི་བདག་ཡིན་ལ།  རྣམ་ཤེས་ཀྱིས་ཡང་སྲིད་ལེན་པའི་ཕྱིར་རྣམ་ཤེས་བདག་ཏུ་འཇོག་གོ་ཞེས་རིགས་
པའི་སྒྲུབ་བྱེད་སྨྲའོ། །དེས་ན་སློབ་དཔོན་འདིས་ཀུན་གཞི་མི་བཞེད་པས་ལུས་ལེན་པའི་རྣམ་ཤེས་ནི་ཡིད་ཀྱི་རྣམ་ཤེས་ཡིན་ཏེ།  ཀུན་གཞི་མི་འདོད་པ་གཞན་ཡང་དེ་དང་འདྲའོ། །ཀུན་གཞི་འདོད་པས་ཀུན་གཞིའི་རྣམ་ཤེས་ཉིད་གང་ཟག་གི་མཚན་གཞིར་སྨྲའོ།

  །དེ་ཡང་ལུགས་དེ་དག་གིས་ཉན་རང་གིས་གང་ཟག་རྫས་ཡོད་དུ་མེད་པར་རྟོགས་པར་འདོད་ཀྱང་རྣམ་ཤེས་གཉིས་པོ་རྫས་ཡོད་དུ་མེད་པར་རྟོགས་པར་མི་འདོད་པས་གང་ཟག་རང་རྐྱ་ཐུབ་པའི་རྫས་སུ་མེད་པར་སྨྲ་བ་ནི་གང་ཟག་གི་རང་གི་
ལྡོག་པ་ནས་འདོད་པ་ཡིན་གྱི་གང་ཟག་གི་མཚན་གཞི་རྣམ་ཤེས་ལ་དེ་ལྟར་འདོད་པ་ནི་མ་ཡིན་ནོ་ཞེས་བྲིས་སོ། །དེ་ལ་སློབ་དཔོན་ལེགས་ལྡན་བྱེད་ཀྱིས་འདི་ལྟར་རྣམ་པར་ཤེས་པ་ནི།  ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས་དང་།  རྣམ་ཤེས་བདག་ཏུ་བཞག་གོ་ཞེས་གསུངས་པ་ནི་ཁོ་
རང་གི་ལུགས་ཀྱི་བདག་ལྟས་ཕུང་པོ་ལ་དམིགས་ནས་བདག་ཏུ་བཟུང་ཚུལ་སྟོན་པ་ཡིན་གྱི་ཕུང་པོ་བདག་གི་མཚན་གཞིར་སྟོན་པ་མ་ཡིན་ཏེ་གཞན་དུ་སློབ་དཔོན་དེས་བདག་ཕུང་གཅིག་ཏུ་འདོད་པར་ཐལ།  ཕུང་པོ་བདག་ཏུ་འདོད་ཅིང་མང་བཀུར་བས་ཀྱང་དེ་ལས་ལྷག་པ་ཁས་མ་བླངས་པའི་
ཕྱིར་རོ། །གལ་ཏེ་ཕུང་པོ་བདག་གི་མཚན་གཞིར་ཁས་བླངས་ཀྱི་བདག་ཏུ་ཁས་མི་ལེན་ནོ་སྙམ་ན།  ཕུང་པོ་ཆོས་ཅན།  བདག་ཡིན་པར་ཐལ།  བདག་གི་མཚན་གཞི་ཡིན་པའི་ཕྱིར།  ཞེས་པའི་རིགས་པ་འདི་ལ་སློབ་དཔོན་འདིའང་སྙོན་འདིངས་པར་མི་བྱེད་དོ། །གལ་ཏེ་སེམས་དུལ་ན་བདེ་
བ་འཐོབ་པར་གསུངས་པའི་ལུང་དེ་སློབ་དཔོན་འདི་དང་མང་བཀུར་བ་གཉིས་ཆར་གྱིས་ཤེས་བྱེད་དུ་འདྲེན་པས་ཡིད་ཀྱི་རྣམ་ཤེས་ཉིད་བདག་གི་མཚན་གཞི་ཡིན་ནོ་སྙམ་ན་དེ་ནི་གཏན་མི་འདྲ་སྟེ་སློབ་དཔོན་འདིས་ནི་སེམས་བདག་གི་གདགས་གཞི་ཡིན་པའི་ཤེས་བྱེད་དུ་འདྲེན་ཅིང་།  མང་
བཀུར་བས་ནི་མཚན་གཞིའི་ཤེས་བྱེད་དུ་འདྲེན་པའི་ཕྱིར་རོ། །དེ་བཞིན་དུ་ཀུན་གཞི་ཁས་ལེན་པས་ཀྱང་ཀུན་གཞི་བདག་གི་མཚན་གཞིར་འདོད་པ་གཏན་མ་ཡིན་ཏེ།  ཀུན་གཞི་རྫས་ཡོད་དང་བདག་བཏགས་ཡོད་དུ་ཁས་ལེན་པའི་ཕྱིར་རོ། །མདོར་ན་གདགས་གཞི་དང་

མཚན་གཞི་ནོར་བ་ཁྱོད་ནི་རང་སྡེ་དངོས་པོར་སྨྲ་བ་དག་གི་ལུགས་ལ་བུམ་པའི་རྡུལ་རྫས་བརྒྱད་བུམ་པའི་མཚན་གཞི་དང་།  ཤིང་རྟའི་ཡན་ལག་རྣམས་ཤིང་རྟའི་མཚན་གཞིར་ཁས་ལེན་དགོས་པས་གདགས་གཞི་རྫས་ཡོད་ལ་བཏགས་
ཆོས་བཏགས་ཡོད་བཏགས་པའི་རྣམ་གཞག་མ་ཆགས་པའོ། །དེས་ན་ཁྱོད་ཉིད་ལ་གནད་ཀྱི་གདམས་པ་སྦྱིན་པར་བྱ་སྟེ།  རང་སྡེ་མང་པོས་བཀུར་བས་ཕུང་པོ་བདག་ཉིད་དུ་འདོད་པ་དང་།  བརྗོད་དུ་མེད་པའི་བདག་འདོད་པ་གཉིས་ནི་བདག་རྫས་ཡོད་དུ་འདོད་པའི་ལུགས་
ཡིན་ལ།  ཁ་ཆེ་བྱེ་བྲག་ཏུ་སྨྲ་བ་ནས་རང་རྒྱུད་པའི་བར་གྱིས་ཕུང་པོ་གདགས་གཞི་དང་།  བདག་བཏགས་ཡོད་དུ་འདོད་ཅིང་ཐལ་འགྱུར་བས་ཕུང་པོ་བདག་ཏུ་གདགས་པའི་རྒྱུ་ཡིན་གྱི་བདག་གི་གདགས་གཞི་དང་མཚན་གཞི་གང་དུ་ཡང་མི་འདོད་པའི་ཁྱད་པར་
གསུམ་ཡོད་པ་མ་འདྲེས་པར་ཤེས་པར་གྱིས་ཤིག །གཉིས་པ་སུན་འབྱིན་བཤད་པ་ལ་གསུམ་སྟེ།  བདག་ཕུང་གཅིག་པའི་དོན་ལ་རིགས་པས་གནོད། །བདག་ཕུང་གཅིག་པ་ལུང་གི་དོན་མ་ཡིན། །བདག་ཕུང་གཅིག་ན་སྤང་གཉེན་འཆོལ་བར་ཐལ་བའོ། །
དང་པོ་ལ་གསུམ་སྟེ།  ཞེན་ཡུལ་བདག་དང་ཕུང་པོ་དཔྱད་ནས་དགག །འབྲས་བུ་མཐའ་ལྡན་ལ་སོགས་མེད་པས་དགག །ཡུལ་ཅན་རྣལ་འབྱོར་མངོན་སུམ་སྒོ་ནས་དགག་པའོ། །དང་པོ་ལ་གཉིས་ཏེ།  ཧ་ཅང་ཐལ་བ་བདུན་གྱིས་གནོད།  ཉེས་སྤོང་
བརྗོད་དེ་མཇུག་སྡུད་བསྟན་པའོ། །དང་པོ་ནི།  གལ་ཏེ་སོགས་ཏེ།  ཐལ་བ་དང་པོ་གཉིས་ལ་གནོད་པའི་ལུང་ནི་འཇིག་རྟེན་སྐྱེ་བ་ན་གང་ཟག་ཉག་ཅིག་སྐྱེའོ།  ཞེས་དང་།  དགེ་སློང་དག་ལྔ་པོ་འདི་རྣམས་ནི་མིང་ཙམ།  ཐ་སྙད་ཙམ།  བཏགས་པ་ཙམ་

སྟེ།  གང་འདི་ལྟ་སྟེ།  འདས་པའི་དུས་དང་།  མ་འོངས་པའི་དུས་དང་།  ནམ་མཁའ་དང་།  མྱ་ངན་ལས་འདས་པ་དང་།  གང་ཟག་གོ་ཞེས་པའོ། །ཁ་༤༥ཅིག །འདི་ནི་མང་པོ་དང་ངོ་བོ་གཅིག་པར་འདོད་པ་ཙམ་ལ་འཕེན་དུ་མི་རུང་བས་བདག་
དང་ཕུང་པོ་གཉིས་ཐ་དད་གཏན་མེད་ཀྱི་གཅིག་ཏུ་འདོད་པ་ལ་འཕེན་ནོ། །དེའང་དང་པོ་ནས་གཞན་གྱིས་དེ་ལྟར་ཁས་མ་བླངས་པས། ངོ་བོ་གཅིག་པ་དང་།  ཐ་དད་ཙམ་ཡིན་པ་རྫུན་པ་ལ་སྐྱོན་མེད་ཀྱང་།  བདག་ཕུང་གཉིས་བདེན་པར་ཁས་ལེན་པ་ལ་ངོ་བོ་
གཅིག་ན་དབྱེར་མེད་ཀྱི་ངོ་བོ་གཅིག་ཏུ་འཕུལ་ནས།  དེའི་འོག་ཏུ་བདག་མང་པོ་དང་ཕུང་པོ་ལྔ་གཅིག་ཏུ་ཐལ་བ་འཕང་ངོ་ཞེས་བྲིས་སོ། །འདི་ནི་གཞི་གྲུབ་ན་ངོ་བོ་གཅིག་དང་ཐ་དད་གང་རུང་ཡིན་དགོས་པས།  བདེན་གཉིས་ངོ་བོ་གཅིག་ཏུ་རང་ཉིད་ཀྱིས་
ཁས་བླངས་པ་དང་འགལ་གྱིས་དོགས་ནས་བདག་ཕུང་ངོ་བོ་གཅིག་ཏུ་ཁས་ལེན་པར་སྣང་ཡང་།  ཕན་ཚུན་ལྟོས་གྲུབ་ཀྱི་ཆོས་ལ་ངོ་བོ་གཅིག་དང་།  ངོ་བོ་ཐ་དད་གང་ཡང་ཁས་མི་ལེན་པའི་ཀླུ་སྒྲུབ་ཡབ་སྲས་ཀྱི་གྲུབ་མཐའི་གཞུང་ཤིང་འགོག་པ་སྟེ།  གོང་འོག་མང་པོར་
ཤེས་པར་བྱའོ། །བདག་ཕུང་ངོ་བོ་གཅིག་ཏུ་ཁས་ལེན་པ་རང་སྡེ་མང་པོས་བཀུར་བའི་སྡེ་པ་ལས་གཞན་མེད་ཀྱང་།  ཁྱེད་དབུ་མ་པར་རློམ་ཞིང་འདི་ཁས་བླངས་པ་ནི་ཅི་ཞིག །བདེན་པར་ཁས་ལེན་པ་ལ་ངོ་བོ་གཅིག་ན་ཐ་དད་གཏན་མེད་ཀྱི་གཅིག་ཏུ་འཕུལ་ཡང་མི་ཐུབ་སྟེ། 
མདོ་སྡེ་པས་བྱས་མི་རྟག་གཉིས་བདེན་པ་དང་ངོ་བོ་གཅིག་ཏུ་ཁས་ལེན་ཀྱང་།  ཐ་དད་གཏན་མེད་ཀྱི་གཅིག་ཏུ་འཕུལ་མི་ཐུབ་པ་བཞིན་ནོ། །དེས་ན་གཞུང་འདི་དག་བདག་ཕུང་ངོ་བོ་གཅིག་པ་ལ་སྐྱོན་བརྗོད་པ་ཡིན་པས་འཁྱོག་པོར་མ་བཤད་ཅིག །གཉིས་པ་ནི།  དེ་

ཉིད་སོགས་ཏེ།  སྔར་རྣམ་པར་དཔྱད་པ་ནི་བསྟན་བཅོས་འདིར།  བྱམས་པ་ཉེར་སྦས་ལ་བརྟེན་ཆོས་རྣམས་ནི། །ཞེས་བྱ་བ་དེ་ཡིན་ལ།  རྩ་ཤེར་ལས།  གལ་ཏེ་ལྷ་དེ་མི་དེ་ན། །དེ་ལྟ་ན་ནི་རྟག་པར་འགྱུར། །གལ་ཏེ་ལྷ་མི་གཞན་ཡིན་ན། །རྒྱུད་ནི་འཐད་པར་མི་འགྱུར་རོ། །
ཞེས་གསུངས་པའང་ཡིན་ནོ། །གཉིས་པ་ནི།  འཇིག་རྟེན་སོགས་ཏེ།  སོགས་ཀྱི་སྒྲས་ལུང་མ་བསྟན་གྱི་ལྟ་བ་བཅུ་བཞིའི་ཡུལ་འཇིག་རྟེན་མཐའ་དང་ལྡན་པ་སོགས་བཅུ་བཞི་འཐད་པར་འགྱུར་ཏེ།  གལ་ཏེ་འཇིག་རྟེན་གྱི་སྒྲས་ཕུང་པོ་རྣམས་འཛིན་ན།  དེའི་ཚེ་ཕུང་པོ་རྣམས་སྐྱེ་
བ་དང་འཇིག་པ་ཉིད་ཀྱིས་མི་རྟག་པའི་ཕྱིར་འཇིག་རྟེན་མི་རྟག་ཅེས་བྱ་བར་ཡང་ལུང་བསྟན་པར་འགྱུར་ལ།  མྱ་ངན་ལས་འདས་པའི་འོག་རོལ་དུ་ཕུང་པོ་རྣམས་མེད་པས་འཇིག་རྟེན་མཐའ་དང་ལྡན་ནོ་ཞེས་བྱ་བར་ཡང་འགྱུར་བའི་ཕྱིར་རོ། །འདོད་མི་ནུས་པ་ནི་མེད་པའི་ཕྱིར་རོ་
ཞེས་པ་སྟེ།  ལུང་མ་བསྟན་གྱི་ལྟ་བ་བཅུ་བཞི་འདོན་པར་སྡེ་པ་ཐམས་ཅད་མཚུངས་པའི་ཕྱིར་རོ། །གསུམ་པ་ལ་གཉིས་ཏེ།  བདག་མེད་རྟོགས་ཚེ་ཕུང་པོ་ཆད་པར་ཐལ། །བདག་མེད་རྟོགས་ཚེ་ཆགས་སོགས་སྐྱེ་བར་ཐལ་བའོ། །དང་པོ་ནི།  ཁྱོད་ཀྱི་སོགས་སོ། །
གཉིས་པ་ནི།  ཁྱོད་ཀྱི་སོགས་ཏེ།  སློབ་དཔོན་འདིས་གང་ཟག་བདེན་མེད་དུ་རྟོགས་པ་ལ་གང་ཟག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་བདེན་མེད་དུ་རྟོགས་དགོས་པའི་རིགས་པའི་གཙོ་བོའོ། །གཉིས་པ་བདག་ཕུང་གཅིག་པ་ལུང་གི་དོན་མ་ཡིན་པ་ལ་གསུམ་སྟེ།  ཕུང་
པོ་བདག་ཏུ་བཞེད་པ་ལུང་དོན་མིན། །ལུང་དོན་ཡིན་ན་ལུང་རིགས་གཉིས་ཀྱིས་གནོད། །ལུང་ལ་བརྟེན་ནས་སྔ་མའི་གྲུབ་དོན་བསྡུ་བའོ། །དང་པོ་ནི།  གང་ཕྱིར་སོགས་ཏེ།  དགེ་སློང་དག །དགེ་སྦྱོང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་

ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ། །ཞེས་པའི་ལུང་གི་དོན་ནི་ཕུང་པོ་ལས་དོན་གཞན་པའི་བདག་འགོག་པ་ཡིན་གྱི་ཕུང་པོ་ཉིད་བདག་ཏུ་སྟོན་པ་མ་ཡིན་པར་མདོ་གཞན་གྱིས་སྒྲུབ་པའོ། །གཉིས་པ་ལ་གཉིས་ཏེ། 
ལུང་གིས་གནོད།  རིགས་པས་གནོད་པའོ། །དང་པོ་ནི།  ཕུང་པོ་སོགས་ཏེ།  ཕུང་པོ་རྣམས་བདག་ཡིན་ཅེས་པའི་ཚིག་དེས་ཕུང་པོ་བདག་ཏུ་སྟོན་ན།  ཕུང་པོའི་ཚོགས་པ་བདག་ཡིན་དགོས་ཏེ།  ཤིང་རྣམས་ནགས་ཚལ་ཞེས་པ་བཞིན་ནོ། །ཕུང་པོའི་
ཚོགས་པ་བདག་ཡིན་པ་ལ་ལུང་གིས་གནོད་དེ།  ཇི་སྐད་དུ།  བདག་ཉིད་བདག་གི་མགོན་ཡིན་ཏེ། །བདག་ཉིད་བདག་གི་དགྲ་ཡང་ཡིན། །ལེགས་དང་ངན་པར་བྱས་པ་ལ། །བདག་ཉིད་བདག་གི་དཔང་པོ་ཡིན། །ཞེས་མགོན་ཉིད་དང་དཔང་པོ་ཉིད་དུ་གསུངས་
ལ།  བདག་ཉིད་ལེགས་པར་དུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་འདུལ་བར་གསུངས་ན་ཚོགས་པ་ཙམ་པོ་རྫས་སུ་མེད་པས་དེ་དག་ཏུ་མེད་པའི་ཕྱིར་རོ། །གཉིས་པ་ལ་གསུམ་སྟེ།  འདུས་ཙམ་ཡིན་ན་ཤིང་རྟའི་དཔེ་ཡིས་གནོད། །ཚོགས་དབྱིབས་
ཡིན་ན་སེམས་ལ་མེད་པས་གནོད། །གཉིས་ཀ་བྱ་བྱེད་གཅིག་ཏུ་ཐལ་བས་གནོད་པའོ། །དང་པོ་ནི་དེ་ཚེ་སོགས་ཏེ།  འགྲེལ་པར་གང་ཞིག་ལ་བརྟེན་ནས་གང་བཏགས་པ་དེ་ནི་བརྟགས་པ་ཉེ་བར་ལེན་པའི་ཡན་ལག་ཚོགས་ཙམ་མ་ཡིན་ཏེ།  བརྟེན་ནས་བརྟགས་པའི་ཕྱིར་
འབྱུང་བ་ལས་གྱུར་པ་བཞིན་ནོ། །ཇི་ལྟར་འབྱུང་བ་དག་རྒྱུར་བྱས་ནས་འབྱུང་བ་ལས་གྱུར་པ་སྔོན་པོ་ལ་སོགས་པ་དང་།  མིག་ལ་སོགས་པ་བཏགས་མོད་ཀྱི་དེ་གཉིས་འབྱུང་བ་འདུས་པ་ཙམ་ཉིད་མ་ཡིན་ནོ། །དེ་བཞིན་དུ་བདག་ཕུང་པོ་རྒྱུར་བྱས་ནས་བཏགས་པའི་

རང་བཞིན་ཅན་ཡང་ཚོགས་པ་ཙམ་ཡིན་པར་མི་རུང་ངོ་། །ཞེས་གསུངས་པ་འདིས་ཕུང་པོ་ལ་བརྟེན་ནས་བདག་ཏུ་བཏགས་པ་དང་།  འབྱུང་བ་ལ་བརྟེན་ནས་འབྱུང་འགྱུར་དུ་བཏགས་པ་དང་།  བུམ་པའི་གཟུགས་སོགས་ལ་བརྟེན་ནས་བུམ་པར་བཏགས་པ་སོགས་ཡན་ལག་རྒྱུར་བྱས་ནས་ཡན་ལག་ཅན་དུ་བཏགས་
པ་ཐམས་ཅད་མཚུངས་པར་གསུངས་ཤིང་།  དེ་ཡང་ཅི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་པའི་མདོ་ཤེས་བྱེད་དུ་མཛད་པར་སྣང་བས་མདོ་ལས་སེམས་
ཅན་ཞེས་དང་།  འདིའི་རྩ་འགྲེལ་ལས་བདག་ཅེས་པ་རྣམས་མིང་གི་རྣམ་གྲངས་སུ་ཤེས་པར་བྱའོ། །དེས་ན་བདག་དང་གང་ཟག་དང་སེམས་ཅན་མིང་གི་རྣམ་གྲངས་སུ་འདོད་པ་ཕྱི་རོལ་མུ་སྟེགས་བྱེད་ཀྱི་གཞུང་ཡིན་ནོ། །ཞེས་སྨྲ་བ་ནི་བྱུང་རྒྱལ་དུ་སྨྲ་བ་སྟེ།  འོག་
ཏུ་འཆད་པར་འགྱུར་རོ། །གཉིས་པ་ནི།  དབྱིབས་ཞེས་སོགས་སོ། །གསུམ་པ་ནི།  ལེན་པོ་སོགས་ཏེ།  རྩ་ཤེ་ལས།  གལ་ཏེ་ཤིང་དེ་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་དང་།  མེ་དང་ཤིང་གིས་བདག་དང་ནི། །ཉེ་བར་བླངས་
པའི་རིམ་པ་ཀུན། །བུམ་སྣམ་སོགས་དང་ལྷན་ཅིག་ཏུ། །མ་ལུས་པར་ནི་རྣམ་པར་བཤད། །ཅེས་དང་། འགྲེལ་པར།  འདིར་ཉེ་བར་ལེན་པ་པོ་ནི་བདག་ཡིན་ལ།  ཉེ་བར་ལེན་པ་ནི་ཕུང་པོ་ལྔ་རྣམས་ཡིན་ནོ། །ཞེས་གསུངས་པ་འདིས་ཀྱང་བདག་
ཐ་སྙད་དུ་ཁས་ལེན་པར་བསྟན་ནོ། །གསུམ་པ་ལུང་ལ་བརྟེན་ནས་སྔ་མའི་གྲུབ་དོན་བསྡུ་བ་ནི།  གང་ཕྱིར་སོགས་ཏེ།  འགྲེལ་པར་མདོ་དྲངས་པ་ལས།  རྒྱལ་པོ་ཆེན་པོ་སྐྱེས་བུ་གང་ཟག་དེ་དག་ནི་ཁམས་དྲུག་དང་།  རེག་པའི་སྐྱེ་མཆེད་དྲུག་དང་།  ཡིད་ཀྱི་

ཉེ་བར་ལོངས་སྤྱོད་པ་བཅོ་བརྒྱད་དོ་ཞེས་གསུངས་པའི་དོན་རྩ་བར།  གང་ཕྱིར་ཐུབ་པས་བདག་དེ་ཞེས་དང་།  འགྲེལ་པར།  གང་ཕྱིར་ཁམས་ལ་སོགས་པ་དེ་རྣམས་ཀྱི་སྒོ་ནས་བདག་ཏུ་གདགས་སོ་ཞེས་གསུངས་པ་འདིས་ཀྱང་སྐྱེས་བུ་དང་།  གང་
ཟག་དང་།  བདག་གསུམ་པོ་མིང་གི་རྣམ་གྲངས་སུ་བསྟན་ནོ། །གསུམ་པ་བདག་ཕུང་གཅིག་ན་སྤང་གཉེན་འཆོལ་བར་ཐལ་བ་ནི།  བདག་མེད་སོགས་ཏེ།  བདག་ཕུང་གཅིག་ཏུ་འདོད་པའི་རང་སྡེས་ངར་འཛིན་ལྷན་སྐྱེས་ཀྱི་དམིགས་ཡུལ་གྱི་བདག་ནི་ཕུང་པོ་ཡིན་
ལ།  བདག་མེད་རྟོགས་པའི་ཚེ་རྟག་པའི་བདག་སྤོང་བ་ཡིན་ཞེས་འདོད་པ་ལ་ཁས་བླངས་ནང་འགལ་སྟོན་པ་སྟེ།  དེའི་དཔེ་ནི་ཚིགས་བཅད་ཕྱི་མས་སྟོན་ནོ། །ཁ་༤༦ཅིག་འདི་མ་རྟོགས་པར་ཀུན་བཏགས་ཀྱི་བདག་མེད་པར་རྟོགས་པས་ལྷན་སྐྱེས་ཀྱི་བདག་མེད་པར་རྟོགས་པ་
མི་འཐད་པར་ཐལ།  ཀུན་བཏགས་ཀྱི་བདག་དེ་ལྷན་སྐྱེས་ཀྱི་བདག་མ་ཡིན་པའི་ཕྱིར་ཞེས་པའི་དོན་དུ་འཆད་དེ།  འདི་ལྟར་འདིས་ནི་རང་གཞན་གྱི་སྡེ་པ་དངོས་པོའི་དེ་ཁོ་ན་ཉིད་གཏན་ལ་འབེབས་པར་འདོད་པ་མང་པོས་ལྷན་སྐྱེས་ཀྱི་བདག་འཛིན་གྱིས་ཇི་ལྟར་གཟུང་བའི་
ཡུལ་སུན་འབྱིན་པ་མི་ཤེས་པས་དེ་དོར་ནས་དེ་ལས་གཞན་པའི་དེ་ཉིད་གཏན་ལ་འབེབས་པའི་རྣམ་གཞག་ཐམས་ཅད་སྙིང་པོ་མེད་པའི་གནས་ལ་ངལ་བ་བྱེད་པར་བསྟན་ཏེ།  འདི་ཤེས་པ་ཤིན་ཏུ་གནད་ཆེའོ་ཞེས་བྲིས་སོ། །དེ་ལ་མཁས་པའི་མཁས་པ་དག་གིས་དེ་ལྟར་ན་མཐའ་བཞིའི་སྐྱེ་
བ་བཀག་པས་ལྷན་སྐྱེས་ཀྱི་ཡུལ་དུ་གྱུར་པའི་སྐྱེ་བ་མི་ཁེགས་པར་ཐལ།  མཐའ་བཞིའི་སྐྱེ་བ་ནི་ཀུན་བཏགས་ཡིན་པའི་ཕྱིར་ཞེས་གསུངས་པ་ལ་ལན་མེད་དོ། །དེ་བཞིན་དུ་ལྷན་སྐྱེས་ཀྱི་ཡུལ་དུ་གྱུར་པའི་གང་ཟག་གི་བདག་དང་།  གང་ཟག་རྣམ་ལྔར་གྲུབ་ཚུལ་ལའང་སྦྱར་ཏེ་འགྲེའོ། །

དེས་ན་འདི་ནི་ཕ་རོལ་པོས་ཀུན་བཏགས་ཀྱི་བདག་དང་།  ལྷན་སྐྱེས་ཀྱི་བདག་གཞན་དུ་འདོད་པ་ལ་ཁས་བླངས་ནང་འགལ་སྟོན་པ་ཡིན་ལ།  ཀུན་བཏགས་ཀྱི་བདག་བཀག་པས་ལྷན་སྐྱེས་ཀྱི་བདག་ཁེགས་པའི་གནད་ནི་རང་གཞན་གྱི་སྡེ་པ་རྣམས་ཀུན་བཏགས་ཀྱི་བདག་སྨྲ་བ་ཀུན་གྱིས་ལྷན་སྐྱེས་ཀྱི་བདག་
རིགས་པས་འཚོལ་བ་ན་ཀུན་བཏགས་ཀྱི་བདག་དེ་ཉིད་ཡིན་པར་འདོད་པས་སྒྲུབ་བྱེད་མ་མཐོང་བ་ན་བསྒྲུབ་བྱ་འཛིན་པའི་བློ་བཟློག་པའོ། །བདག་ཕུང་གཅིག་ཏུ་འདོད་པའི་རང་སྡེས་ཀྱང་ཕུང་པོ་བདག་ཏུ་འདོད་པ་དེ་ཉིད་ཀུན་བཏགས་ཡིན་པས་དོན་ལ་སྔ་མ་དེ་ཉིད་ཀྱི་ནང་དུ་འདུས་སོ། །གསུམ་པ་རྟེན་
དང་བརྟེན་པར་གྲུབ་པ་དགག་པ་ནི།  ཕུང་པོར་སོགས་ཏེ།  ཕུང་པོ་ལ་བདག་བརྟེན་པའི་ཚུལ་གྱིས་ཡོད་པ་དང་།  བདག་ལ་ཕུང་པོ་བརྟེན་པའི་ཚུལ་གྱིས་ཡོད་པ་གཉིས་ཐ་སྙད་དུ་ཡང་ཁས་མི་ལེན་པ་སྟེ།  རྟེན་དང་བརྟེན་པ་ལ་འཁར་གཞོང་དང་རྒྱ་ཤུག་ལྟར་གཞན་དུ་ཡོད་དགོས་པའི་ཕྱིར་རོ། །
ཁ་༤༧ཅིག་ཕུང་པོ་ལ་བདག་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པའང་མ་ཡིན།  བདག་ལའང་ཕུང་པོ་དེ་རྣམས་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་མ་ཡིན་ཏེ་ཞེས་དང་།  མཇུག་ཏུ་རྟེན་དང་བརྟེན་པའི་ངོ་བོར་རང་བཞིན་གྱིས་གྲུབ་པ་མེད་དོ་ཞེས་པའི་འབྲུ་སྦྱར་བ་ནི་མི་འཐད་དེ།  འདིར་རྟེན་དང་
བརྟེན་པ་ཐ་སྙད་དུའང་ཁས་མི་ལེན་ན་དགག་བྱ་ལ་ཁྱད་པར་སྦྱར་བ་དོན་མེད་པའི་ཕྱིར་ཏེ།  ལེགས་ལྡན་འབྱེད་ཀྱིས་བདག་སྐྱེ་འགོག་པའི་སྐབས་སུ་དགག་བྱ་ལ་ཁྱད་པར་སྦྱར་བ་སློབ་དཔོན་ཟླ་བས་འགོག་ཚུལ་གྱི་རིགས་པ་ཐམས་ཅད་འདི་ལ་མཚུངས་པའི་ཕྱིར།  ཐ་སྙད་དུ་ཁས་ལེན་ན་གང་ཟག་རྣམ་
ལྔར་གྲུབ་པ་དང་།  མཐའ་བཞིའི་སྐྱེ་བ་ཐ་སྙད་དུ་ཡོད་མེད་རྣམ་པ་ཀུན་ཏུ་མཚུངས་པ་སློབ་དཔོན་འདིའི་བཞེད་པ་ཡིན་པ་དང་འགལ་ཞིང་།  ཁྱེད་རང་གིས་ཕུང་པོ་ལ་བརྟེན་ནས་བཏགས་པའི་གང་ཟག་ཅེས་བཏགས་པའི་དོན་རྣམ་པ་ལྔ་པོ་གང་དུ་གྲུབ་

ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་ཅེས་པ་དང་ཡང་འགལ་ཏེ།  དེའི་ཚེ་བདག་ཕུང་རྟེན་དང་བརྟེན་པ་ཐ་སྙད་དུ་རྙེད་འདུག་པའི་ཕྱིར་རོ། །བཞི་པ་བདག་ལ་ཕུང་པོ་ལྡན་པ་དགག་པ་ནི།  བདག་ནི་སོགས་ཏེ།  འདི་ཡང་བདག་ཕུང་གཅིག་དང་ཐ་དད་ཐ་སྙད་དུ་ཡང་
ཁས་མི་ལེན་པས་ལྡན་པ་ཐ་སྙད་དུ་ཡང་ཁས་མི་ལེན་པའོ། །ཁ་༤༨ཅིག །འདིར་ཡང་བདག་ནི་གཟུགས་ཀྱི་ཕུང་པོ་དང་ལྡན་པའི་ངོ་བོ་ཉིད་ཀྱིས་གྲུབ་པར་མི་འདོད་དེ་ཞེས་དང་།  དེའི་སྒྲུབ་བྱེད་རང་བཞིན་གྱིས་གཅིག་དང་ཐ་དད་པ་ནི་བཀག་ཟིན་པ་དེའི་ཕྱིར་ཞེས་དགག་བྱ་ལ་ཁྱད་པར་སྦྱོར་བ་ཡང་བརྟག་
པ་སྔ་མ་དེ་ཉིད་གནས་སོ། །གཉིས་པ་བསྡུས་དེ་འཇིག་ལྟའི་གྲངས་ངེས་བསྟན་པ་ནི།  གཟུགས་བདག་སོགས་ཏེ།  ཕུང་པོ་རེ་རེ་ལ་ཕུང་པོ་ཉིད་བདག་ཏུ་ལྟ་བ་དང་།  ཕན་ཚུན་རྟེན་དང་བརྟེན་པར་ལྟ་བ་གཉིས་དང་།  བདག་ཕུང་པོ་དང་ལྡན་པར་ལྟ་བ་བཞི་བཞིར་ཕྱེ་བས་འཇིག་ཚོགས་ལ་ལྟ་བའི་ཆ་ཉི་ཤུར་འགྱུར་རོ། །
གལ་ཏེ་བདག་ཕུང་གཞན་དུ་ལྟ་བ་རེ་རེ་བསྣན་པས་རྣམ་པར་དཔྱད་པ་རྣམ་པ་ལྔ་ལྔ་སྐབས་སུ་བབ་ལ་བསྟན་བཅོས་ལས་ཀྱང་།  ཕུང་མིན་ཕུང་པོ་ལས་གཞན་མིན། །དེ་ལ་ཕུང་མེད་དེར་དེ་མེད། །དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། །ཅེས་གསུངས་པས་
འདིར་ཆ་ཉི་ཤུ་རྩ་ལྔར་འགྱུར་བ་མ་ཡིན་ནམ་ཅིའི་ཕྱིར་ཉི་ཤུར་བཞག་ཅེ་ན།  འཇིག་ཚོགས་ལ་ལྟ་བའི་ཆ་ཉི་ཤུར་བཞག་པ་ནི་མདོ་སྡེ་ལས་གསུངས་པ་ཡིན་ལ།  དེའི་རྒྱུ་མཚན་ཡང་འཇིག་ཚོགས་ཕུང་པོ་ལ་འདོད་པར་རང་སྡེ་ཐམས་ཅད་མཐུན་ཡང་།  དེ་ལ་ལྟ་བའི་དོན་དངོས་སྨྲ་བ་གསུམ་དང་།  རང་
རྒྱུད་པ་དང་བཅས་པ་རྣམས་ཀྱིས་ཕུང་པོ་ལ་དམིགས་ནས་བདག་ཏུ་ལྟ་བར་འདོད་ལ་ཐལ་འགྱུར་བས་ནི་ཕུང་པོ་དམིགས་ཡུལ་དུ་སོང་བ་ལ་བརྟེན་ནས་གཞི་མེད་ལ་བདག་ཏུ་ལྟ་བས་འཇིག་ཚོགས་ལ་བརྟེན་ནས་ལྟ་བ་ལ་འཇིག་ཚོགས་ལ་ལྟ་བ་ཞེས་བར་གྱི་ཚིག་མི་མངོན་པར་བྱས་པར་བཞེད་

པས་དེ་གཉིས་གང་གི་ལུགས་ལྟར་ན་ཡང་བདག་ཕུང་གཞན་དུ་ལྟ་བ་དེ་འཇིག་ཚོགས་ལ་ལྟ་བ་མ་ཡིན་པའི་ཕྱིར་ཏེ།  སྔ་མ་ལྟར་ན་ཕུང་པོ་དམིགས་ཡུལ་དུ་མ་བྱས་པར་བདག་ཏུ་ལྟ་བའི་ཕྱིར་དང་།  ཕྱི་མ་ལྟར་ན་ཕུང་པོ་ལ་མ་ལྟོས་པར་བདག་ཏུ་ལྟ་བའི་ཕྱིར།  དེས་ན་ཉི་ཤུར་
ངེས་སོ། །བསྟན་བཅོས་ལས།  སྔ་མ་བདག་ཕུང་གཞན་པ་ཉིད་ཀྱི་ཕྱོགས་གསུངས་པ་དང་།  འདིར་ཡང་ཐོག་མར་བདག་ཕུང་གཞན་པའི་ཕྱོགས་དགག་པ་ནི་གཞན་མུ་སྟེགས་པའི་ལུགས་དགག་པའི་ཕྱིར་རོ། །ཞེས་བྱ་བར་ཤེས་པར་བྱའོ། །དེ་ལ་མདོ་ལས་
འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །ཞེས་གསུངས་པའི་དོན་རྣམས་འགྲེལ་པར་འཇིག་ཚོགས་ལ་ལྟ་བའི་རི་བོ་འཕགས་པའི་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་ཞིང་ཉོན་
མོངས་པའི་བྲག་རྡོ་འཕེལ་བ།  འཁོར་བ་ཐོག་མ་མེད་པ་ནས་བྱུང་བ།  དཔངས་ཁམས་གསུམ་དུ་མཐོ་བ།  ཕྱོགས་ཀྱི་ངོས་མ་ལུས་པ་ཁྱབ་པ།  མ་རིག་པའི་གསེར་གྱི་ས་གཞི་ལས་འཐོན་པ།  བདག་མེད་པ་ཁོང་དུ་ཆུད་པའི་རྡོ་རྗེས་བཤིག་པ་ན་རྩེ་མོ་ཆེས་
མཐོ་བ་གང་དག་དང་ལྷན་ཅིག་འཇིག་པར་འགྱུར་བ་དེ་དག་ནི་རྩེ་མོ་ཡིན་པར་ཤེས་པར་བྱའོ། །ཞེས་གསུངས་སོ། །དེ་དག་གི་དོན་ཉོན་མོངས་པའི་བྲག་རྡོ་འཕེལ་བ་ནི་འཕེན་བྱེད་སོགས་འཁོར་བ་ཐོག་མེད་ནས་བྱུང་བ་ནི་འཁོར་བ་ཐོག་མེད་ཀྱི་གྲུབ་མཐའ་ངན་པས་བརྟགས་ཏེ་བཞག་
པའི་ས་བོན་ཡིན་པ།  དཔངས་ཁམས་གསུམ་དུ་མཐོ་བ་ནི་སྲིད་རྩེའི་བར་དུ་ཡོད་པ་ཕྱོགས་ཀྱི་ངོས་མ་ལུས་པ་ཁྱབ་པ་ནི།  སོ་སྐྱེ་ཐམས་ཅད་ཀྱི་རྒྱུད་ལ་ཁྱབ་པ།  མ་རིག་པའི་གསེར་གྱི་ས་གཞི་ལས་ཐོན་པ་ནི་ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ལས་འཐོན་པ་རྩེ་མོ་ཆེས་

མཐོ་བ་དང་ལྷན་ཅིག་འཇིག་པ་ནི་མདོ་ལས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ཞེས་པའི་དོན་འདི་ཉིད་ཡིན་ཞེས་པ་ཡིན་གྱི།  རྩེ་མོ་དེ་དག་དང་འདི་ཐ་དད་དུ་བྱས་ནས་ལྷན་ཅིག་ཏུ་བཅོམ་ཞེས་པའི་དོན་ནི་མ་
ཡིན་ནོ། །དེས་ན་འདིར་བརྟགས་པ་མཐའ་བཟུང་གི་ཚུལ་དུ་གསེར་གྱི་ས་གཞི་ལས་རི་ལྷུན་སྟུག་པ་ཅིག་ཐོན་ནས།  དེ་ལ་རྩེ་མོ་སྲིད་རྩེར་སླེབ་པ་ཉི་ཤུ་ཡོད་པ་དཔེར་བྱས་ཏེ།  དང་པོ་ནི་ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས།  གཉིས་པ་ནི་དེ་ལ་བརྟེན་ནས་ངར་
འཛིན་པའི་ངར་འཛིན་ལྷན་སྐྱེས།  གསུམ་པ་ནི་ཐོག་མ་མེད་པ་ནས་བྱུང་བའི་ཀུན་བཏགས་ཀྱི་ས་བོན་ཉི་ཤུ་ཡིན་པར་ཤེས་པར་བྱའོ། །གནད་འདི་མ་རྟོགས་པ་ཁ་༤༩ཅིག །འདིར་འགྲེལ་པའི་འགྱུར་ལས་རྩེ་མོ་ཆེས་མཐོ་བ་གང་དག་དང་ལྷན་ཅིག་འཇིག་པར་འགྱུར་བ་དེ་དག་ནི་རྩེ་
མོ་ཡིན་པར་ཤེས་པར་བྱའོ་ཞེས་པ་འབྱུང་ཡང་།  རྩ་བའི་འགྱུར་ལྟར་ན་རྩ་བའི་འཇིག་ལྟ་དང་ལྷན་ཅིག་ཅེས་འབྱུང་བ་ལྟར་བྱའོ། །དེའང་ལྷན་སྐྱེས་ཀྱི་འཇིག་ལྟ་ངར་འཛིན་སྔར་བཤད་པའི་ཉི་ཤུ་པོ་གང་ཡང་མ་ཡིན་པས་འཇིག་ཚོགས་ལྟ་རི་ལྷུན་སྟུག་ལ་གནས་པ་
ཞེས་རྩེ་མོ་ཉི་ཤུའི་འཇིག་ལྟ་རྩ་བའི་འཇིག་ལྟ་ལ་གནས་པར་གསུངས་སོ། །གང་དང་ལྷན་ཅིག་ཏུ་ཉི་ཤུ་རྒྱུན་ཞུགས་ཀྱིས་སྤངས་པའི་རྩ་བའི་འཇིག་ལྟ་ཡང་ཀུན་བཏགས་ཡིན་ལ་ཞེས་བྲིས་སོ། །དེ་ནི་མི་འཐད་དེ།  འདིར་རྩེ་མོ་ཉི་ཤུ་གང་ལ་གནས་པའི་རྩ་བའི་འཇིག་
ལྟ་ཀུན་བཏགས་ཡིན་ན།  འཇིག་ལྟ་ཀུན་བཏགས་ལ་ཉི་ཤུར་གྲངས་མ་ངེས་པར་ཐལ་བའི་ཕྱིར་དང་།  རྩེ་མོ་ཉི་ཤུ་པོ་ལྷན་ཅིག་པའི་ཡུལ་ལ་འཆད་ན་གང་དང་ལྷན་ཅིག་ཏུ་ཉི་ཤུ་རྒྱུན་ཞུགས་ཀྱིས་སྤངས་པའི་རྩ་བའི་འཇིག་ལྟ་ཡང་ཞེས་རང་ཉིད་ཀྱིས་བཤད་པ་དང་། 

 འགལ་བའི་ཕྱིར་དང་།  ལྷན་ཅིག་པ་པོ་ལ་འཆད་ན་མདོ་ལས་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་ཞེས་པའི་དོན།  ལྟ་རི་བདག་མེད་རྟོགས་པའི་རྡོ་རྗེ་ཡིས། །བཅོམ་བདག་གང་དང་ཞེས་འབྱུང་བ་དང་འགལ་བའི་ཕྱིར་རོ། །དེས་ན་འདིར་རྒྱུན་ཞུགས་
ཀྱིས་བཅོམ་པའི་ཚེ་ན་འཇིག་པ་ནི་རྩེ་མོ་ཉི་ཤུ་པོ་འདི་དག་ཡིན་ཞེས་པའི་དོན་ཡིན་པས་ལྷན་ཅིག་པའི་ཡུལ་དང་ལྷན་ཅིག་པ་པོ་ཐ་དད་དུ་མེད་པའི་འཆད་ཚུལ་ཤེས་དགོས་སོ། །གཉིས་པ་བརྗོད་དུ་མེད་པའི་གང་ཟག་དགག་པ་ལ་གཉིས་ཏེ།  འདོད་པ་བརྗོད།  སུན་
འབྱིན་བཤད་པའོ། །དང་པོ་ནི།  ཁ་ཅིག་སོགས་ཏེ།  མང་པོས་བཀུར་བའི་སྡེ་པ་ཁ་ཅིག་གི་འདོད་པའོ། །འདིའང་ཕུང་པོ་ལ་མ་བརྟེན་པར་བདག་ཏུ་ལྟ་བས་སྔར་གྱི་འཇིག་ལྟ་ཉི་ཤུའི་གྲངས་སུ་མ་འདུས་པར་མངོན་ནོ། །གཉིས་པ་ལ་གསུམ་སྟེ།  བརྗོད་དུ་མེད་ན་རྫས་སུ་ཡོད་
མི་སྲིད། །བརྗོད་དུ་མེད་ན་བརྟགས་པར་ཡོད་པར་བསྟན། །དངོས་ཆོས་མེད་པས་དངོས་པོར་འགྲུབ་མི་འགྱུར་བའོ། །དང་པོ་ནི།  གང་ཕྱིར་སོགས་ཏེ།  རྫས་གཞན་དུ་ཡོད་པའི་དཔེ་གཟུགས་སེམས་གཉིས་ལ་འཇོག་པའོ། །གཉིས་པ་ནི།  གང་ཕྱིར་སོགས་ཏེ།  གཞན་དུ་
བརྗོད་དུ་མེད་པའི་དཔེ་བུམ་པ་དང་བུམ་པའི་གཟུགས་སོགས་ལ་འཇོག་པའོ། །གསུམ་པ་ནི།  ཁྱོད་ཀྱིས་སོགས་ཏེ།  རིགས་པས་དཔྱད་བཟོད་ཀྱི་དངོས་པོ་ཡིན་ན་དེ་ཉིད་དང་གཞན་ཉིད་ལས་མ་འདས་པས།  བདག་རིགས་པས་དཔྱད་བཟོད་ཀྱི་དངོས་པོར་མ་གྲུབ་ཅེས་མཇུག་བསྡུ་
བའོ། །གཉིས་པ་བརྟེན་ནས་བཏགས་པའི་གང་ཟག་རྣམ་པར་གཞག་པ་ལ་གསུམ་སྟེ།  སྔར་བཤད་རིགས་པས་བཏགས་ཡོད་གྲུབ། །དེ་ཉིད་ཤིང་རྟའི་དཔེ་དང་སྦྱར། །དེ་ལྟར་དཔྱད་པའི་འབྲས་བུ་བསྟན་པའོ། །དང་པོ་ནི།  དེ་ཕྱིར་སོགས་ཏེ།  སྔར་

ཆོས་ཀྱི་བདག་མེད་སྒྲུབ་པའི་སྐབས་སུ་མཐའ་བཞིའི་སྐྱེ་བ་བདེན་པ་གཉིས་ཆར་དུ་ཡང་བཀག་ཟིན་ནས་དེ་ཕྱིར་རྒྱུ་མེད་པ་དང་དབང་ཕྱུག་གི།  ཞེས་སོགས་ཀྱིས་མཐའ་བཞིར་དཔྱད་པའི་ཚེ།  སྐྱེ་བ་མ་རྙེད་ཀྱང་ཐ་སྙད་དུ་སྐྱེ་བ་མཐོང་བས་བརྟེན་ནས་
འབྱུང་བའི་སྐྱེ་བ་འགྲུབ་པར་བསྟན་པ་བཞིན་འདིར་ཡང་བདག་རྣམ་པ་ལྔར་བཙལ་ན་བདེན་པ་གཉིས་ཆར་དུའང་མི་རྙེད་ཅིང་།  ཐ་སྙད་དུ་བདག་གི་ཐ་སྙད་མཐོང་བའི་ཕྱིར་དང་།  ངར་འཛིན་ལྷན་སྐྱེས་ཀྱི་དམིགས་པའི་ཡུལ་དུ་གྱུར་པའི་ང་ཙམ་དང་།  བདག་ཙམ་དང་།  གང་ཟག་
ཙམ་དང་།  སེམས་ཅན་ཙམ་ཐ་སྙད་བདེན་པའི་དོན་དུ་ཁས་བླངས་ཞེས་པ་སྟེ།  ས་བོན་ལས་མྱུ་གུ་སྐྱེ་བ་ཐ་སྙད་དུ་ཁས་བླངས་པ་ལ་བརྟེན་ནས།  མཐའ་བཞི་ཆར་བཙལ་ན་མི་རྙེད་པའི་ཆོས་ཀྱི་བདག་མེད་རྟོགས་པའི་བློ་འབྱུང་བ་ལྟར།  བདག་དང་སེམས་ཅན་སོགས་ཐ་སྙད་དུ་ཁས་
བླངས་པ་ལ་བརྟེན་ནས་རྣམ་པ་ལྔར་བཙལ་ན་མ་རྙེད་པའི་གང་ཟག་གི་བདག་མེད་རྟོགས་པའི་བློ་འབྱུང་བའི་ཕྱིར་དང་།  ཚུལ་འདི་སློབ་དཔོན་འདིས།  ཐ་སྙད་བདེན་པ་ཐབས་སུ་གྱུར་པ་དང་། །དོན་དམ་བདེན་པ་ཐབས་བྱུང་དུ་གྱུར་པར་གསུངས་པའི་གནད་དམ་པ་ཡིན་པའི་ཕྱིར་རོ། །
འགྲེལ་པར་དེའི་ཕྱིར་བདག་རྟག་པའམ་མ་དམིགས་པར་འདོད་པས་ཀྱང་རུང་སྟེ།  ཇི་སྐད་སྨྲས་པའི་རྣམ་པ་དག་གིས་བདག་ཁས་བླང་བར་མི་བྱའོ། །ཞེས་བཤད་པ་ནི།  འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་བྱ་བའོ། །ཇི་ལྟར་འདི་ལ་བརྟེན་
ནས་འདི་འབྱུང་ཞེས་བྱ་བ་འདི་ཙམ་ཞིག་ཀུན་རྫོབ་ཀྱི་བདེན་པའི་རྣམ་པར་བཞག་པ་མི་ཆད་པར་བྱ་བའི་ཕྱིར་ཁས་ལེན་གྱི་རྒྱུ་མེད་པ་ལ་སོགས་པ་དག་ལས་སྐྱེ་བ་མ་ཡིན་པ་དེ་བཞིན་དུ།  འདིར་ཡང་བརྟེན་ནས་བརྟགས་པ་ལ་ཡང་དག་པར་བརྟེན་པ་ན།  ཇི་སྐད་བཤད་

པའི་སྐྱོན་དང་ལྡན་པའི་རྣམ་པ་བསལ་ནས་ཕུང་པོ་རྣམས་ལ་བརྟེན་ནས་གདགས་པ་ཞེས་བྱ་བ་འདི་ཙམ་ཞིག །འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླང་བར་བྱ་སྟེ།  བདག་ཏུ་ཐ་སྙད་བརྟགས་པ་མཐོང་བའི་ཕྱིར་རོ། །ཞེས་གསུངས་སོ། །གཉིས་པ་ལ་
གཉིས་ཏེ།  མདོར་བསྟན།  རྒྱས་པར་བཤད་པའོ། །དང་པོ་ནི།  ཤིང་རྟ་རང་ཡན་སོགས་ཏེ།  བདག་རྣམ་པ་ལྔར་བཙལ་ན་མི་རྙེད་ཀྱང་།  བརྟེན་ནས་བཏགས་པ་ཙམ་དུ་གྲུབ་པའི་དོན་དེ་ཉིད་ཕྱི་རོལ་གྱི་དཔེའི་སྒོ་ནས་བསྟན་པ་སྟེ།  ཚོགས་པ་དང་དབྱིབས་ཤིང་རྟ་ཡིན་
པ་འགོག་པ་ནི་དཔེ་ཉིད་ལ་དོགས་པ་གཅོད་པའི་ཆེད་དུ་སློབ་དཔོན་འདིས་བསྣན་པའོ། །གཉིས་པ་ལ་གཉིས་ཏེ།  དཔེ་སྒྲུབ།  དོན་ལ་སྦྱར་བའོ། །དང་པོ་ལ་གསུམ་སྟེ།  རྣམ་བདུན་རིགས་པས་དཔྱད་ན་རྫས་སུ་མེད། །མ་དཔྱད་འཇིག་རྟེན་ཉིད་ལས་ཤིང་རྟ་འགྲུབ། །རྣམ་
བདུན་རིགས་པས་དཔྱད་པའི་ཕན་ཡོན་བསྟན་པའོ། །དང་པོ་ལ་གཉིས་ཏེ།  ཚོགས་ཙམ་ཤིང་རྟ་ཉིད་མ་ཡིན། །ཚོགས་དབྱིབས་ཤིང་རྟ་ཉིད་མ་ཡིན་པའོ། །དང་པོ་ནི།  གལ་ཏེ་ཚོགས་ཙམ་ཤིང་རྟར་འགྱུར་ན་ནི་སོགས་ཏེ།  ཕྱོགས་ལྔ་པོ་དག་ནི་སྔར་བསྟན་ཟིན་
པས་འདིར་ཚོགས་པའི་ཕྱོགས་དང་།  དབྱིབས་ཀྱི་ཕྱོགས་གཉིས་ལ་དཔྱད་དགོས་པས་ཚོགས་པ་ཤིང་རྟ་ཡིན་པ་ལ་གནོད་བྱེད་ཀྱི་རིགས་པ་སྟོན་པའོ། །གཉིས་པ་ལ་བཞི་སྟེ།  ཡན་ལག་མེད་པས་ཚོགས་དབྱིབས་ཤིང་རྟ་མིན། །ཡན་ལག་རེ་རེའི་དབྱིབས་ཀྱང་ཤིང་
རྟ་མིན། །ཡན་ལག་ཚོགས་པའི་དབྱིབས་ཀྱང་ཤིང་རྟ་མིན། །ཚུལ་དེས་རིགས་ཅན་གཞན་ཡང་དེ་ལྟར་གྲུབ་པའོ། །དང་པོ་ནི།  གང་ཕྱིར་ཡན་ལག་ཅན་མེད་ཡན་ལག་དག །མེད་པས་སོགས་ཏེ།  ཕ་རོལ་པོས་ཡན་ལག་ཅན་རྫས་སུ་མེད་ཅིང་།  ཡན་

ལག་རྫས་སུ་འདོད་པ་ལ་ཁས་བླངས་ནང་འགལ་སྟོན་པའོ། །གཉིས་པ་ནི།  ཁྱོད་དབྱིབས་སོགས་སོ། །གསུམ་པ་ནི།  གང་ཕྱིར་སོགས་ཏེ་ཡན་ལག་ཚོགས་པ་རྫས་སུ་མེད་པས་དེ་ལ་དབྱིབས་སུ་འདོགས་པ་འགལ་ཅེས་
པ་སྟེ།  ཕ་རོལ་པོ་གདགས་གཞི་རྫས་ཡོད་ལ་གདགས་ཆོས་བཏགས་ཡོད་བཏགས་པར་འདོད་པ་ལ་ཁས་བླངས་ནང་འགལ་སྟོན་པའོ། །གལ་ཏེ་ཚོགས་པ་མི་བདེན་པ་ལ་དབྱིབས་མི་བདེན་པ་བཏགས་པའོ་སྙམ་ན་དེ་ལྟར་ན་བརྟེན་ནས་བཏགས་པ་ཐམས་ཅད་ལ་དེ་ལྟར་
འདོད་པར་གྱིས་ཤིག་ཅེས་པའོ། །ཁ་༥༠ཅིག་ཕ་རོལ་པོས་བཏགས་ཡོད་ཀྱི་དངོས་པོ་རྣམས་རང་རྐྱ་ཐུབ་པའི་རྫས་ཡོད་དེ་གདགས་གཞིར་ཡོད་པ་ལ་བརྟེན་ནས་འདོགས་པར་ཁས་ལེན་ཅིང་ཚོགས་པ་དང་དབྱིབས་གཉིས་ལ་ཡང་བཏགས་ཡོད་དུ་འདོད་པའི་ཚོགས་དབྱིབས་ཀྱི་
གདག་གཞིར་འདོད་ན་འགལ་བ་ཙམ་ལས་མ་མཛད་ཀྱང་ཞེས་བྲིས་པ་ནི་འགྲེལ་པར་གང་འགའ་ཞིག་གསུང་རབ་ཀྱི་དོན་ཕྱིན་ཅི་ལོག་ཏུ་རྟོགས་པས་ཡན་ལག་ཚོགས་པ་ཙམ་ཞིག་ཡོད་ཀྱི་ཡན་ལག་ཅན་ནི་རྣམ་པ་ཐམས་ཅད་དུ་ཡོད་པ་མ་ཡིན་ཏེ་ཞེས་ཕ་རོལ་པོས་ཡན་ལག་ཕྱི་
རོལ་རྫས་སུ་ཡོད་པར་ཁས་བླངས་པར་གསུངས་པ་དང་འགལ་ལོ། །བཞི་པ་ནི།  འདིས་ནི་སོགས་སོ། །གཉིས་པ་མ་དཔྱད་འཇིག་རྟེན་ཉིད་ལས་ཤིང་རྟ་འགྲུབ་པ་ལ་གཉིས་ཏེ།  བརྟེན་ནས་བཏགས་ཚེ་ཤིང་རྟའི་ཐ་སྙད་འགྲུབ། །ཚུལ་དེས་ཡན་ལག་
ཅན་སོགས་ཐ་སྙད་འགྲུབ་པའོ། །དང་པོ་ནི།  དེ་ནི་སོགས་ཏེ།  གལ་ཏེ་རྣམ་པ་བདུན་གྱིས་བཙལ་བ་ན་ཤིང་རྟ་ཡོད་པ་མ་ཡིན་པས་འཇིག་རྟེན་ན་ཤིང་རྟའི་ཐ་སྙད་འདོགས་པ་དེ་རྒྱུན་ཆད་པར་འགྱུར་ལ།  དེ་ལྟར་ན་ཤིང་རྟ་འོན་ཅིག །ཤིང་རྟ་ཉོས་ཤིག། 

 ཤིང་རྟ་ཆོས་ཤིག་ཅེས་བྱ་བ་ལ་སོགས་པ་མཐོང་བ་དང་འགལ་ལོ། །དེའི་ཕྱིར་འཇིག་རྟེན་ན་གྲགས་པའི་ཕྱིར་ན་ཤིང་རྟ་ལ་སོགས་པ་ཡོད་པ་ཉིད་དུ་བརྗོད་པར་བྱའོ་ཞེ་ན་ཉེས་པ་འདི་ནི་ཁྱོད་ཁོ་ན་ལ་འགྱུར་ཏེ།  རྣམ་པ་བདུན་གྱིས་བཙལ་ན་ཤིང་རྟ་མི་རྙེད་ཅིང་།  ཁྱོད་ཀྱིས་ཤིང་རྟ་རྣམ་
པར་དཔྱད་ནས་འཇོག་པར་བྱེད་ལ།  མ་དཔྱད་པར་གྲུབ་པའི་ཐབས་གཞན་ཁས་མ་བླངས་པའི་ཕྱིར་རོ། །ཁོ་བོ་ཅག་ལ་ནི་ཉེས་པ་འདི་མེད་དེ།  རྣམ་པ་བདུན་གྱིས་མ་དཔྱད་པར་བརྟེན་ནས་བཏགས་པ་ཙམ་ཞིག་ཁས་བླངས་པས་འཇིག་རྟེན་གྱི་ཐ་སྙད་རྒྱུན་ཆད་པའི་
ཉེས་པ་མེད་པའི་ཕྱིར་རོ། །ཞེས་པ་སྟེ།  རིགས་པ་འདིས་དེང་སང་བོད་ཀྱི་ཐལ་འགྱུར་བ་འཇིག་རྟེན་རྒྱང་འཕེན་པ་ལྟར་ཐ་སྙད་གང་ཡང་ཁས་མི་ལེན་པ་ཐམས་ཅད་བཀག་པར་ཤེས་པར་བྱའོ། །གཉིས་པ་ནི།  དེ་ཉིད་སོགས་ཏེ།  ཤིང་རྟའི་ཐ་སྙད་འཇིག་རྟེན་ལ་
གྲགས་པའི་སྒོ་ནས་གྲུབ་པར་མ་ཟད་འདིའི་མིང་གི་ཁྱད་པར་ཡན་ལག་ལ་ལྟོས་ནས་ཡན་ལག་ཅན་དང་།  ཆ་ཤས་ལ་ལྟོས་ནས་ཆ་ཤས་ཅན་ལ་སོགས་པ་ཐམས་ཅད་ཀྱང་འཇིག་རྟེན་ལ་གྲགས་པའི་སྒོ་ནས་བརྟེན་ནས་བཏགས་པ་ཙམ་ཞིག་གྲུབ་པར་བསྟན་པའོ། །གལ་ཏེ་
ཡན་ལག་དང་ཆ་ཤས་དང་ཉེ་བར་ལེན་པར་བྱ་བ་དང་།  ཉེ་བར་ལེན་པ་ནི་རྫས་སུ་ཡོད་ཀྱི་ཡན་ལག་ཅན་ལ་སོགས་པ་མེད་པར་འདོད་པ་ཁྱོད་ལ་རིགས་པ་དེ་ཉིད་ཀྱིས་ཡན་ལག་ལ་སོགས་པ་ཡང་མི་རྙེད་པས་འཇིག་རྟེན་གྲགས་པའི་ཀུན་རྫོབ་མ་བརླག་ཅིག་ཅེས་འདི་ནི་བཟློག་པར་བྱ་བ་ཁོ་ནའོ། །གསུམ་
པ་རྣམ་བདུན་རིགས་པས་དཔྱད་པའི་ཕན་ཡོན་བསྟན་པ་ལ་གཉིས་ཏེ།  གནས་ལུགས་དོན་ལ་འཇུག་པར་བསྟན། །ཡན་ལག་ཅན་སོགས་ཁེགས་པར་བསྟན་པའོ། །དང་པོ་ནི།  རྣམ་བདུན་སོགས་སོ། །གཉིས་པ་ནི་ཤིང་རྟ་སོགས་ཏེ།  ཤིང་རྟ་ཞིག་པའི་

ཚེ་འཕང་ལོ་སོགས་དམིགས་པ་མ་ཡིན་ནམ་ཅིའི་ཕྱིར་ཡན་ལག་ཅན་མེད་པར་ཡན་ལག་དེ་དག་མེད་པར་བརྗོད་ཅེ་ན།  དེ་ནི་མ་ཡིན་ཏེ་ཤིང་རྟ་དང་འབྲེལ་པའི་ཚེ་འཕང་ལོ་ལ་སོགས་པ་འདི་དག་ནི་ཤིང་རྟའི་ཡིན་ནོ་སྙམ་དུ་རྟོགས་ཀྱི་ཤིང་རྟ་
ཞིག་པའི་ཚེ་དེ་ལྟར་མི་རྟོགས་པར་འདི་ནི་འཕང་ལོའོ་ཞེས་སོགས་ཙམ་ཞིག་རྟོགས་པའི་ཕྱིར།  དེའི་དཔེ་ཚིག་རྐང་ཕྱི་མ་གཉིས་ཀྱིས་སྟོན་ཏེ།  འདི་ནི་སློབ་དཔོན་འདིའི་རིགས་པ་གྲུབ་མཐའ་འོག་མ་ལ་གནས་པ་རྣམས་ཀྱི་བློ་ཡུལ་དུ་ཡང་མི་འཆར་བའི་ཁྱད་
པར་བ་ཞིག་གོ།  གཉིས་པ་དོན་ལ་སྦྱར་བ་ལ་བཞི་སྟེ།  བརྟེན་ནས་བརྟག་ཚེ་ལེན་པ་པོ་སོགས་འགྲུབ། །རྣམ་པར་དཔྱད་ཚེ་སྤྲོས་པ་མ་ལུས་བཟློག །ངར་འཛིན་དམིགས་པ་གཏི་མུག་དབང་གིས་བཞག །ཚུལ་དེས་བདག་གི་བ་ཡང་ཁེགས་པར་བསྟན་པའོ། །
དང་པོ་ནི།  དེ་བཞིན་སོགས་ཏེ།  ཤིང་རྟ་དང་ཤིང་རྟའི་ཡན་ལག་དཔེར་བྱས་ནས་བདག་དང་ཕུང་སོགས་ལའང་ཉེ་བར་ལེན་པ་པོ་དང་།  ཉེ་བར་བླང་བྱ་སོགས་ཀྱི་ཐ་སྙད་མ་དཔྱད་པའི་བློ་ངོར་གྲུབ་ཅེས་པའོ། །གཉིས་པ་ནི།  དངོས་ཡོ༷ད་སོགས་ཏེ།  རྣམ་
པར་དཔྱད་པའི་ཚེ་ན་དགག་པ་དང་སྒྲུབ་པའི་ཐ་སྙད་ཐམས་ཅད་བཟློག་ཅེས་པའོ། །གསུམ་པ་ནི།  གང་ལ་སོགས་ཏེ།  གང་ལ་དམིགས་ནས་བདག་འཛིན་འབྱུང་བའི་དམིགས་པའི་ཡུལ་གྱི་བདག་དེ་ནི་གནས་ལུགས་མི་ཤེས་པའི་མ་རིག་པའི་དབང་གིས་མ་བརྟག་
པའི་བློ་ངོར་གྲུབ་པ་ཡིན་པས་དེ་འཛིན་པའི་བློ་ནི་མ་རིག་པ་ཡིན་ཅེས་པའོ། །བཞི་པ་ནི།  གང་ཕྱིར་སོགས་སོ། །གསུམ་པ་དེ་ལྟར་དཔྱད་པའི་འབྲས་བུ་བསྟན་པ་ནི།  དེ་ཕྱིར་སོགས་སོ། །གསུམ་པ་རིགས་པའི་ཚུལ་དེ་དངོས་པོ་ཀུན་ལ་བསྒྲེ་བ་ལ་གསུམ་སྟེ།  བརྟེན་ནས་བཏགས་པའི་དངོས་པོ་ཀུན་

ལ་བསྒྲེ། །ཁྱད་པར་བྱ་བྱེད་དངོས་པོ་ཀུན་ལ་བསྒྲེ། །རྒྱུ་དང་འབྲས་བུའི་དངོས་པོ་ཀུན་ལ་བསྒྲེ་བའོ། །དང་པོ་ནི།  བུམ་པ་སོགས་ཏེ།  འོག་གི་དེ་རྣམས་ཤིང་རྟའི་རྣམ་དཔྱད་བྱས་པས་ཞེས་སོགས་ཚིག་རྐང་གཉིས་སྦྱར་ཏེ།  ཇི་ལྟར་བདག་དང་ཕུང་པོའི་
གདགས་པ་ཤིང་རྟའི་རྣམ་དཔྱད་དང་མཚུངས་པ་དེ་བཞིན་དུ་དངོས་པོ་གཞན་རྣམས་ཀྱི་ཡང་ཡིན་ནོ་ཞེས་བསྒྲེ་བའི་ཕྱིར་ཡིན་ནོ། །དེར་མ་ཟད་ཐ་སྙད་གང་དག་གི་སྒོ་ནས་སྐྱེ་བོ་འདིས་ཐ་སྙད་བསྙད་པ་དེ་རྣམས་ཀྱང་རྟོགས་པར་བྱ་སྟེ།  འཇིག་རྟེན་གྱི་གྲགས་པ་ལ་གནོད་པར་མི་བྱ་བའི་ཕྱིར་
རོ། །གཉིས་པ་ནི།  ཡན་ལག་སོགས་ཏེ།  ཡན་ལག་དང་ཡན་ལག་ཅན་ལ་སོགས་པ་ཐམས་ཅད་ལ་ཡང་ཤིང་རྟའི་རྣམ་དཔྱད་མཚུངས་ཅེས་པའོ། །གསུམ་པ་ལ་གསུམ་སྟེ།  རིགས་པ་སྔ་མས་རྒྱུ་འབྲས་རང་བཞིན་མེད། །ཕྲད་དང་མ་ཕྲད་དཔྱད་ཚེ་རང་བཞིན་མེད། །
དེ་ལ་རང་ལ་མཚུངས་སོགས་སྐྱོན་གཉིས་སྤང་བའོ། །དང་པོ་ནི།  གལ་ཏེ་སོགས་ཏེ།  རྒྱུ་དང་འབྲས་བུ་ཡང་ཡན་ལག་དང་།  ཡན་ལག་ཅན་ལྟར་ཕན་ཚུན་ལྟོས་ནས་འཇོག་པས་རྣམ་པར་དཔྱད་པའི་ཚེ་མི་རྙེད་ཀྱང་མ་དཔྱད་པ་འཇིག་རྟེན་གྱི་གྲགས་པའི་སྒོ་ནས་འགྲུབ་
ཅེས་པའོ། །གཉིས་པ་ནི།  གལ་ཏེ་སོགས་ཏེ།  ཚིགས་བཅད་དང་པོས་རྒྱུ་འབྲས་ཕྲད་མ་ཕྲད་དཔྱད་པའི་ཚེ་མི་རྙེད་ཅིང་།  དེ་གཉིས་ལས་གཞན་དུ་རྒྱུ་འབྲས་རང་བཞིན་གྱིས་གྲུབ་པའི་སྒྲུབ་བྱེད་ཀྱང་མེད་པས་རྒྱུ་འབྲས་རང་བཞིན་གྱིས་མ་གྲུབ་ཅེས་སྟོན་ལ།  ཚིགས་
བཅད་ཕྱི་མས་དེ་ལྟ་བུའི་དཔྱད་པ་མེད་པར་ཕན་ཚུན་ལྟོས་ནས་རྒྱུ་འབྲས་འཇིག་རྟེན་ན་གྲགས་པའི་སྒོ་ནས་ཁས་བླངས་ཞེས་པའོ། །གསུམ་པ་ལ་གཉིས་ཏེ།  རྩོད་པ་འགོད།  སུན་འབྱིན་བཤད་པའོ། །དང་པོ་ནི་སུན་འབྱིན་སོགས་ཏེ།  རྒྱུས་འབྲས་བུ་ཕྲད་ནས་བསྐྱེད་དམ་མ་འཕྲད་པར་བསྐྱེད་

ཅེས་པའི་རིགས་པ་དེ་དབུ་མ་པ་ཁྱོད་ཀྱི་སུན་འབྱིན་གྱིས་སུན་དབྱུང་བྱ་སུན་འབྱིན་པ་ལ་ཡང་མཚུངས་པས།  སུན་དབྱུང་བྱ་སུན་འབྱིན་མི་ནུས་པར་འགྱུར་རོ། །གཞན་ཡང་དབུ་མ་པ་ཁྱོད་སྐྱེ་བོ་དམ་པས་བཞེད་པར་མི་
འགྱུར་ཏེ།  གོང་དུ་བཤད་པ་ལྟར་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་སྨྲས་པའི་ཕྱིར་དང་།  མ་ཕྲད་པར་མཚུངས་པས་སྐྱེད་པར་བྱེད་པ་ཉིད་མ་ཡིན་ནོ་ཞེས་བྱ་བ་འདིའང་དངོས་པོ་མཐའ་དག་ལ་སྐུར་པ་འདེབས་པ་ཡིན་པའི་ཕྱིར་ཏེ།  ཁབ་ལེན་གྱིས་མ་
ཕྲད་པར་རུང་བའི་ཡུལ་ན་གནས་པའི་ལྕགས་འདྲེན་པ་བཞིན་དུ་མིག་གིས་མ་ཕྲད་པར་རུང་བའི་ཡུལ་ན་གནས་པའི་གཟུགས་འཛིན་པའི་ཕྱིར་རོ། །གཞན་ཡང་སུན་ཅི་ཕྱིན་དུ་རྒོལ་བ་ཉིད་དུའང་འགྱུར་ཏེ།  རང་གི་ཕྱོགས་གཞག་པ་དང་བྲལ་ཞིང་གཞན་གྱི་ཕྱོགས་སེལ་
བ་ཙམ་ལ་ཞུགས་པའི་ཕྱིར་རོ་ཞེ་ན།  གཉིས་པ་ལ་གཉིས་ཏེ།  ཁས་བླངས་མེད་པས་རྩོད་པ་སེལ། །སུན་འབྱིན་ལྷག་མས་རྩོད་པ་སེལ་བའོ། །དང་པོ་ལ་བཞི་སྟེ།  བདེན་ཕྱོགས་མེད་པས་རྩོད་པའི་ཉེས་མི་མཚུངས། །མ་དཔྱད་ཚེ་ན་བྱ་བྱེད་འཐད་པའི་དཔེ། །དཔྱད་
པའི་ཉེས་པ་གཞན་སྐྱོན་ཁོ་ནར་བསྟན། །རང་བཞིན་སྒྲུབ་པའི་གཏན་ཚིགས་དགོས་པ་མེད་པའོ། །དང་པོ་ནི།  སུན་འབྱིན་སོགས་ཏེ།  སུན་དབྱུང་བྱ་དང་འབྱིན་བྱེད་རང་བཞིན་གྱིས་གྲུབ་པའི་ཕྱོགས་ཁས་མ་བླངས་པས་རང་གི་ཚིག་ལ་ཐལ་བ་མཚུངས་པའི་ལྟག་
ཆོད་དུ་མི་འགྱུར་ཞེས་པའོ། །གཉིས་པ་ལ་གཉིས་ཏེ།  སུན་འབྱིན་བྱ་བྱེད་འཐད་པའི་དཔེ། །སྒྲུབ་པའི་བྱ་བྱེད་འཐད་པའི་དཔེའོ། །དང་པོ་ནི།  ཇི་ལྟར་སོགས་ཏེ།  ཕྲད་མ་ཕྲད་ཀྱི་དཔྱད་པ་བོར་ནས་བརྟེན་ནས་བཏགས་པ་ཙམ་གྱི་སུན་དབྱུང་བྱ་སུན་

འབྱིན་པའི་རྣམ་གཞག་འཐད་ཅེས་པའོ། །གཉིས་པ་ནི།  མི་བདེན་སོགས་ཏེ།  དངོས་པོ་བཏགས་ཡོད་དུ་ཁས་བླངས་པ་དབུ་མ་པའི་ཕྱོགས་ལ་ཕྲད་མ་ཕྲད་ཀྱི་རིགས་པས་རྣམ་པ་ཐམས་ཅད་དུ་གླགས་མི་རྙེད་དོ། །ཇི་སྐད་དུ་འཕགས་པའི༷་ལྷས།  ཡོད་
དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་ནི་རིང་པོ་ནའང་། །ཀླན་ཀ་བརྗོད་པར་ནུས་མ་ཡིན། །ཞེས་བྱ་བ་དང་།  རྩ་ཤེར་ལས།  སྟོང་པ་ཉིད་ཀྱིས་བརྩད་བྱས་ཚེ། །གང་ཞིག་ལན་འདེབས་སྨྲ་བྱེད་པ། །དེ་ཡིས་
ཐམས་ཅད་ལན་བཏབ་མིན། །བསྒྲུབ་པར་བྱ་དང་མཚུངས་པར་འགྱུར། །ཞེས་གསུངས་སོ། །དེ་ལྟ་བུའི་རྩོད་པ་བོར་ནས།  ཐ་སྙད་དུ་བསྒྲུབ་བྱ་སྒྲུབ་བྱེད་འཐད་པའི་དཔེ་ནི་མེ་ལོང་གི་གཟུགས་བརྙན་ལ་རང་གི་བྱད་བཞིན་མཛེས་པར་སྒྲུབ་པའི་ནུས་པ་ཡོད་པར་
བཀོད་པའོ། །འདིས་ནི་སྐྱེད་པར་བྱེད་པའི་རྒྱུ་ཁས་ལེན་ཚུལ་ཡང་ཤེས་པར་བྱའོ། །སྔར་གྱི་རྩོད་པ་དེ་དག་གི་ལན་དུ་སློབ་དཔོན་ལེགས་ལྡན་འབྱེད་ཀྱིས་དབུ་མའི་བསྟན་བཅོས་འདིར་སྐྱེད་བྱེད་ཀྱི་རྒྱུ་སྐབས་སུ་བབ་ཀྱི།  གསལ་བར་བྱེད་པའི་རྒྱུ་ནི་མ་ཡིན་ལ།  ཁྱོད་ཀྱི་
ཕྲད་མ་ཕྲད་ཀྱི་རྒོལ་བ་ནི་གསལ་བར་བྱེད་པའི་རྒྱུ་ལ་སྨྲས་པ་ཡིན་གྱི།  སྐྱེད་པར་བྱེད་པའི་རྒྱུ་ལ་ནི་མ་ཡིན་པས་ཁོ་བོ་ཅག་གི་ཚིག་རྣམས་ལ་ལྟག་ཆོད་ཀྱི་སྐབས་མེད་དོ་ཞེས་སྨྲ་བར་བྱེད་པ་ནི་འདིའི་ལན་མ་ཡིན་ཏེ།  གཞན་གྱི་གླགས་དང་བཅས་པའི་ལན་བརྗོད་ན་ཕ་རོལ་པོ་མི་བཟོད་ལ། 
སྐྱེད་བྱེད་ཀྱི་རྒྱུ་ལ་བདེན་པར་ཁས་བླངས་ན་ཕྲད་མ་ཕྲད་ཀྱི་དཔྱད་པ་འཇུག་པ་ལྟར་གསལ་བྱེད་ཀྱི་རྒྱུ་ལའང་རང་བཞིན་གྱིས་གྲུབ་པར་ཁས་བླངས་ན་སྐྱོན་འདི་འཇུག་པར་མཚུངས་པའི་ཕྱིར་རོ། །གཞན་ཡང་ལེགས་ལྡན་འདིས་དབུ་མའི་བསྟན་བཅོས་སུ་རང་བཞིན་མེད་པར་དམ་བཅས་པའི་དོན་

སྒྲུབ་པའི་ཕྱིར་དུ་བཀོད་པའི་སྒྲུབ་བྱེད་ལ་གཞན་གྱིས་སུན་འབྱིན་པ་བཀོད་པ་རྣམས་ཀྱི་སྐྱོན་སྤོང་ལ་ལྟག་ཆོད་ཀྱི་ལན་སྨྲ་བར་བྱེད་པས་འདི་ནི་གཞན་གྱིས་སུན་དབྱུང་བར་བྱ་བ་ཁོ་ན་ཡིན་ནོ། །དེས་ན་ཁོ་བོ་ཅག་གིས་རང་བཞིན་གྱིས་གྲུབ་པའི་ཕྱོགས་ཁས་
བླངས་ན་སྐྱེད་བྱེད་དང་གསལ་བྱེད་ཀྱི་རྒྱུ་གཉིས་ཀ་ལ་ཡང་ཕྲད་མ་ཕྲད་ཀྱི་དཔྱད་པ་འཇུག་པས་དེ་ཁས་མི་ལེན་ཅེས་པའི་ལན་ཁོ་ན་མཛེས་སོ། །གསུམ་པ་ནི།  གལ་ཏེ་སོགས་སོ། །བཞི་པ་ནི།  དངོས་རྣམས་སོགས་ཏེ།  དངོས་པོ་རང་བཞིན་མེད་
པར་སྒྲུབ་པའི་དཔེ་རྨི་ལམ་དང་སྒྱུ་མ་སོགས་ཡོད་པས་རང་བཞིན་མེད་པར་རྟོགས་སུ་གཞུག་པར་ནུས་ལ་དངོས་པོ་བདེན་པར་སྒྲུབ་པའི་དཔེ་མེད་པས་དེ་རྟོགས་སུ་གཞུག་པར་མི་ནུས་སོ། །དེའི་ཕྱིར་རྟོག་གེ་བ་ཁྱོད་ལྷན་སྐྱེས་ཀྱི་བདེན་འཛིན་དར་གྱི་ཁ་ཆུས་བཏུམས་པའི་སྟེང་
དུ་ཀུན་བཏགས་ཀྱི་བདེན་འཛིན་གྱི་རྒྱ་སྲན་ཏེ་མ་བཙུགས་ཏེ་འཇིག་རྟེན་བསླུ་བར་མ་བྱེད་ཅིག་ཅེས་པའོ། །གཉིས་པ་ནི།  སུན་འབྱིན་སོགས་ཏེ།  སུན་འབྱིན་ལྷག་མ་གོང་དུ་བསྟན་པ་རྟེན་ཅིང་འབྲེལ་བར་འབྱུང་བ་རྣམ་པར་བཞག་པའི་སྐབས་སུ་མཐའ་བཞིའི་སྐྱེ་བ་བཀག་
ནས་བརྟེན་ནས་འབྱུང་བའི་སྐྱེ་བ་ཁས་བླངས་པ་དང་།  བརྟེན་ནས་བཏགས་པ་རྣམ་པར་གཞག་པའི་སྐབས་སུ་གང་ཟག་རྣམ་པ་བདུན་བཙལ་ན་མི་རྙེད་ཀྱང་བརྟེན་ནས་བཏགས་པའི་གང་ཟག་ཁས་བླངས་པ་གཉིས་ཡིན་ལ།  དེ་ཉིད་འདིར་ཕྲད་ནས་བསྐྱེད་དམ་མ་ཕྲད་པར་བསྐྱེད་ཅེས་
པའི་སུན་འབྱིན་གྱི་ལན་གྱི་ཆེད་དུ་བཏང་བར་བྱ་སྟེ།  དེར་ཆོས་དང་གང་ཟག་རང་བཞིན་གྱིས་གྲུབ་པའི་ཕྱོགས་ལ་གནོད་བྱེད་བརྗོད་པ་ཐམས་ཅད་འདིར་རྒྱུ་འབྲས་རང་བཞིན་གྱིས་གྲུབ་པའི་ཕྱོགས་ལ་བརྗོད་ནུས་པའི་ཕྱིར་དང་།  དེར་རང་ཕྱོགས་ལ་སྐྱོན་སྤོང་ཚུལ་གྱི་རྣམ་བཞག་རྣམས་

འདིར་རང་ལ་ཕྲད་མ་ཕྲད་ཀྱི་དཔྱད་པ་མི་མཚུངས་པའི་ལན་དུ་ཡང་འགྱུར་བའི་ཕྱིར་རོ། །སུན་ཅི་ཕྱིན་གྱི་རྒོལ་བར་མི་འགྱུར་བ་ཡང་སྔར་བཤད་ཟིན་ཏེ།  རྟོག་རྣམས་ལོག་པར་འགྱུར་པ་གང་ཡིན་པ། །རྣམ་པར་དཔྱོད་པའི་འབྲས་བུར་མཁས་རྣམས་གསུངས། །ཞེས་རྣམ་པར་རྟོག་
པ་ལྡོག་པ་ཉིད་བརྗོད་པར་འདོད་ཀྱི་དོན་དམ་པར་སུས་ཀྱང་རང་གི་ཕྱོགས་མ་བཞག་ཅིང་གཞན་གྱི་ཕྱོགས་བཟློག་པ་ཡང་མེད་པའི་ཕྱིར་རོ། །རང་གི་ཚིག་ལ་ཐལ་བ་མཚུངས་པའི་རྩོད་པ་དང་།  སུན་ཅི་ཕྱིན་དུ་རྒོལ་བར་ཐལ་བའི་རྩོད་པ་གཉིས་ལ་གནོད་བྱེད་དུ་བརྗོད་པའི་སུན་
འབྱིན་གྱི་ལྷག་མ་དངོས་པོ་མཐའ་དག་ལ་སྐུར་པ་འདེབས་པར་ཐལ་བའི་རྩོད་པའི་སུན་འབྱིན་བདེན་གཉིས་ཀྱི་ལན་གྱི་ཕྱོགས་འདི་ཉིད་ཀྱིས་རྟོགས་པར་བྱ་སྟེ།  ཐ་སྙད་དུ་རྟེན་འབྱུང་གི་སྐྱེ་བ་ཁས་བླངས་པ་ཡིན་ལ།  དོན་དམ་པར་ནི་སྐུར་པ་གདབ་པར་བྱ་བའི་ཡུལ་དང་། 
འདེབས་པ་པོ་གཉིས་ཀ་ཡང་ཡོད་པ་མ་ཡིན་པའི་ཕྱིར་རོ། །འདི་དག་ལ་སྔ་མ་དག་བདག་མེད་རིགས་པས་བསྒྲུབ་པ་ཞེས་དང་།  འདི་མན་ཆད་ལ་ལུང་གིས་སྒྲུབ་པ་ཞེས་པའི་ས་བཅད་མཛད་མོད་ཀྱི་སློབ་དཔོན་འདིའི་བཞེད་པ་ནི་མཐའ་བཞིར་དཔྱད་ནས་ཕུང་པོ་
བདེན་པའི་སྐྱེ་མེད་དུ་རྟོགས་པ་མེད་པར་གང་ཟག་གི་བདག་མེད་མི་རྟོགས་པས་སྔར་བཤད་པ་དེ་དག་ནི་ཐེག་པ་གསུམ་ཆར་གྱི་ཐུན་མོང་གི་རྟོགས་བྱའི་དབང་དུ་བྱས་པ་ཡིན་ལ།  ཆོས་ཀྱི་བདག་མེད་དེ་ཉིད་རྒྱས་པར་ཕྱེ་ནས་ཐེག་ཆེན་གྱི་ཐུན་མོང་མ་ཡིན་པའི་རྟོགས་བྱ་འདི་མན་
ཆད་ཀྱིས་སྟོན་པར་བཞེད་དེ།  ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་སྒྲུབ་བཞིན་དུ།  བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཞེས་པའི་འགྲེལ་པར་དེ་ལ་གང་ཟག་གི་བདག་མེད་པ་ནི་རང་སངས་རྒྱས་རྣམས་དང་།  ཉན་ཐོས་རྣམས་རྣམ་པར་

གྲོལ་བའི་ཕྱིར་བསྟན་ལ་བྱང་ཆུབ་སེམས་དཔའ་རྣམས་རྣམ་པ་ཐམས་ཅད་མཁྱེན་པ་ཐོབ་པས་རྣམ་པར་གྲོལ་བར་བྱ་བའི་ཕྱིར་གཉིས་ཀ་བསྟན་ཏོ། །ཞེས་དང་།  རྩ་བར།  ཐེག་ཆེན་དུ་ཡང་བཤད་པ་ཡིན་ཞེས་དང་།  ཉན་རང་ལ་
ཆོས་ཀྱི་བདག་མེད་རྫོགས་པར་བསྒོམ་པ་མེད་པར་གསུངས་པ་རྣམས་གུང་མཐུན་པའི་ཕྱིར་རོ། །རྒྱུ་མཚན་དེས་ན་ད་ནི་སྤྱི་དོན་གཉིས་པ་ཐེག་པ་ཆེན་པོས་རྟོགས་བྱའི་སྟོང་ཉིད་བཤད་པ་ལ་བཞི་སྟེ།  དགོས་པའི་སྒོ་ནས་རྒྱས་པར་ཕྱེ་བའི་ཚུལ། །དེ་ཉིད་ཐེག་པ་
ཆེན་པོའི་རྟོགས་བྱར་བསྟན། །སྟོང་གཞིའི་ཆོས་ཅན་སྒོ་ནས་རྒྱས་པར་བཤད། །ལུང་ཁུངས་སྨོས་ཏེ་སྔར་གྱི་མཇུག་སྡུད་བསྟན་པའོ། །དང་པོ་ནི།  བདག་མེད་སོགས་ཏེ།  འདིའི་འགྲེལ་པར་སྔར་དྲངས་པའི་དེ་མ་ཐག་ཏུ་ཉན་ཐོས་དང་རང་སངས་རྒྱས་རྣམས་
ཀྱིས་ཀྱང་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་བ་ཙམ་མཐོང་མོད་ཀྱི་དེ་ལྟ་ན་ཡང་དེ་དག་ལ་ཆོས་ཀྱི་བདག་མེད་པ་ཡོངས་སུ་རྫོགས་པར་བསྒོམ་པ་མེད་དོ། །ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ་ཞེས་གསུངས་ལ།  དེའི་དོན་
ལ་ཁ༥༡ཅིག་སྔར་བཤད་པ་ལྟར་གྱི་ཆོས་ཀྱི་བདག་མེད་རྣམ་གྲངས་དང་།  དུས་ཀྱི་སྒོ་ནས་ཡོངས་སུ་རྫོགས་པར་བསྒོམ་པ་མེད་པ་སྟེ་ཞེས་དང་།  ཉོན་མོངས་ཀྱི་ས་བོན་གྱི་གཉེན་པོ་རྫོགས་པར་བསྒོམ་པ་ཡོད་ལ།  ཤེས་བྱའི་སྒྲིབ་པའི་གཉེན་པོ་རྫོགས་པར་བསྒོམ་པ་ནི་མེད་
དོ་ཞེས་བྲིས་པ་ནི།  མ་དག་ས་བདུན་གྱི་སྐབས་སུ་ཤེས་སྒྲིབ་ཀྱི་གཉེན་པོ་མེད་པར་འདོད་པ་དང་འགལ་ཏེ།  རྣམ་གྲངས་དང་དུས་ཀྱི་སྒོ་ནས་ཆོས་ཀྱི་བདག་མེད་རྒྱས་པར་བསྒོམ་པ་ཉོན་སྒྲིབ་ཙམ་སྤོང་བ་ལ་ངེས་པར་དགོས་སམ་མི་དགོས།  དང་པོ་ལྟར་ན་ཉན་རང་ལ་དེ་མེད་པར་འདོད་པ་དང་འགལ་ལ།

  ཕྱི་མ་ལྟར་ན་མ་དག་ས་བདུན་གྱི་སྐབས་སུ་དེས་ཅི་ཞིག་བྱ།  ལེགས་པར་སོམས་ཤིག །གཉིས་པ་ནི།  སྤྲོས་དང་སོགས་ཏེ།  ཇི་སྐད་དུ་རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་ཆེན་པོ་འདི་ལྟ་སྟེ།  ནང་སྟོང་པ་ཉིད་དང་།  ཕྱི་སྟོང་པ་ཉིད་དང་།  ཕྱི་ནང་སྟོང་པ་ཉིད་དང་།
སྟོང་པ་ཉིད་སྟོང་པ་ཉིད་དང་།  ཆེན་པོ་སྟོང་པ་ཉིད་དང་།  དོན་དམ་པ་སྟོང་པ་ཉིད་དང་།  འདུས་བྱས་སྟོང་པ་ཉིད་དང་།  འདུས་མ་བྱས་སྟོང་པ་ཉིད་དང་།  མཐའ་ལས་འདས་པ་སྟོང་པ་ཉིད་དང་།  ཐོག་མ་དང་ཐ་མ་མེད་པ་སྟོང་པ་ཉིད་དང་།  དོར་བ་མེད་པ་སྟོང་པ་
ཉིད་དང་།  རང་བཞིན་སྟོང་པ་ཉིད་དང་།  ཆོས་ཐམས་ཅད་སྟོང་པ་ཉིད་དང་།  རང་གི་མཚན་ཉིད་སྟོང་པ་ཉིད་དང་།  མི་དམིགས་པ་སྟོང་པ་ཉིད་དང་།  དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ།  ཞེས་གསུངས་སོ། །དེ་སྐད་དུ་སྟོང་པ་ཉིད་བཅུ་དྲུག་
བསྟན་ནས།  རབ་འབྱོར་གཞན་ཡང་དངོས་པོ་ནི་དངོས་པོས་སྟོང་ངོ་། །དངོས་པོ་མེད་པ་ནི་དངོས་པོ་མེད་པས་སྟོང་ངོ་། །རང་བཞིན་ནི་རང་བཞིན་གྱིས་སྟོང་ངོ་། །གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ་།  ཞེས་སླར་ཡང་སྟོང་པ་ཉིད་བཞི་
བསྟན་ཏོ། །སྟོང་པ་ཉིད་འདི་རྣམས་ནི་ཐེག་པ་ཆེན་པོ་ཞེས་བྱའོ། །སྟོང་པ་ཉིད་དམ་སྟོང་པ་ཉིད་མ་ཡིན་པ་ནི་ཅུང་ཟད་ཀྱང་ཡོད་པ་མ་ཡིན་ཏེ།  རྣམ་པ་དེ་ལྟ་བུས་གདུལ་བྱའི་སྐྱེ་བོའི་དབང་གིས་གཟུགས་ལ་སོགས་པ་ལྟར་ཀུན་རྫོབ་ཏུ་བསྙད་པར་ཟད་
དོ།  ཞེས་གསུངས་སོ། །གསུམ་པ་ལ་གཉིས་ཏེ།  རྒྱས་པའི་རབ་དབྱེ་བཅུ་དྲུག་བཤད། །བསྡུས་པའི་རབ་དབྱེ་རྣམ་བཞི་བཤད་པའོ། །དང་པོ་ལ་བཅུ་དྲུག་ཡོད་པ་ལས།  དང་པོ་ནང་སྟོང་ཉིད་ནི།  གང་ཕྱིར་སོགས་ཏེ།  ཚིག་

རྐང་དང་པོ་གཉིས་ཀྱིས་མིག་རང་གི་ངོ་བོས་སྟོང་པ་མིག་གི་རང་བཞིན་ཡིན་པས་ནང་སྟོང་པ་ཉིད་དུ་བསྟན་ཅིང་།  དེ་ནས་གཉིས་ཀྱིས་སྐྱེ་མཆེད་གཞན་ལྔ་ལ་མཚོན་པར་བསྟན།  དེ་ནས་གཉིས་ཀྱིས་རང་བཞིན་གྱིས་སྟོང་པའི་སྒྲུབ་བྱེད་
བསྟན།  ཕྱི་མ་གཉིས་ཀྱིས་ནང་གི་སྐྱེ་མཆེད་དྲུག་གི་རང་བཞིན་མེད་པ་ཉིད་ནང་སྟོང་པ་ཉིད་དུ་བསྟན་ཏེ།  དེས་སྟོང་ཉིད་གཞན་རྣམས་ལའང་མཚོན་པའོ། །འདིར་ཁ་༥༢ཅིག་པ་ཚབ་ཀྱི་འགྱུར་ལས།  ཐེར་ཟུག་ཏུ་གནས་པ་མ་ཡིན་པ་ནི་རང་བཞིན་མི་འདོར་བ་
ལ་བྱའོ། །དེའང་དུས་ཅུང་ཞིག་གནས་ནས་ལྡོག་པར་འགྱུར་བས་འཇིག་པ་མ་ཡིན་པ་ཉིད་ཀྱི་ཕྱིར་རོ་ཞེས་གསུངས་སོ། །འདི་སྐད་བསྟན་པར་འགྱུར་ཏེ།  དངོས་པོ་གང་ཞིག་རང་བཞིན་དང་བཅས་པ་དེ་ཉིད་ནི་གོར་མ་ཆག་པར་ཐེར་ཟུག་མ་ཡིན་པ་དང་། 
མི་ལྡོག་པ་ཞིག་ཏུ་འགྱུར་དགོས་སོ་ཞེས་བསྒྱུར་བ་ནི་འགྱུར་འཆུགས་པ་འདྲ་སྟེ།  ཐེར་ཟུག་ཏུ་གནས་པ་རང་བཞིན་མི་འདོར་བ་ལ་འཆད་དགོས་པའི་ཕྱིར་དང་།  རང་བཞིན་དང་བཅས་ན་ཐེར་ཟུག་མ་ཡིན་པ་དང་།  མི་ལྡོག་པ་ཞིག་ཏུ་འགྱུར་དགོས་ན་རང་བཞིན་
མེད་པའི་སྒྲུབ་བྱེད་དུ་དེ་གཉིས་བཀོད་པ་དང་འགལ་བའི་ཕྱིར་རོ། །དེས་ན་ནག་ཚོའི་འགྱུར་ལ་དངོས་པོ་གང་ཞིག་རང་བཞིན་གྱིས་ཡོད་པ་དེ་ནི་ཐེར་ཟུག་ཏུ་གནས་པའམ་ཉམས་པར་འགྱུར་བ་ཞིག་ཏུ་འགྱུར་རོ། །ཞེས་བསྒྱུར་བ་ལྟར་ལེགས་སོ་ཞེས་བྲིས་པ་ནི་
མི་འཐད་དེ།  ཐེར་ཟུག་གི་སྐད་དོད་ཀུ་ཊེཥྛ་ཞེས་པ་བརྩེགས་པའམ།  བསགས་པའམ།  བྱས་པ་ལ་འཇུག་པས།  མིག་སོགས་ཀྱི་རང་བཞིན་སྟོང་པ་ཉིད་ནི་རང་བཞིན་ཡིན་ཏེ།  ཐེར་ཟུག་གནས་པ་སྟེ་བྱས་པ་མ་ཡིན།  འཇིག་པ་སྟེ་མི་རྟག་

པ་མ་ཡིན་པའི་ཕྱིར་ཞེས་པའི་དོན་དུ་འཆད་དགོས་པའི་ཕྱིར་རོ། །འདི་ནི་རྩ་ཤེར་ལས།  རང་བཞིན་བྱས་པ་ཅན་ཞེས་བྱར། །ཇི་ལྟ་བུར་ན་རུང་བར་འགྱུར། །རང་བཞིན་དག་ནི་བཅོས་མིན་དང་། །གཞན་ལ་ལྟོས་པ་མེད་པ་ཡིན། །ཞེས་པའི་དོན་
ཡིན་ནོ། །ཕྱི་སྟོང་པ་ཉིད་ནི།  གང་ཕྱིར་སོགས་སོ། །གཉིས་ཀ་སྟོང་པ་ཉིད་ནི།  གཉིས་ཆར་སོགས་སོ། །སྟོང་པ་ཉིད་སྟོང་པ་ཉིད་ནི།  ཆོས་རྣམས་སོགས་ཏེ།  འདིའི་སྟོང་གཞི་སྔར་བཤད་པ་ལྟར་རང་རང་ངོ་བོས་སྟོང་པའི་སྟོང་ཉིད་ཡིན་
པར་བཞེད་དོ། །ཆེན་པོ་སྟོང་པ་ཉིད་ནི།  སེམས་ཅན་སོགས་སོ། །དོན་དམ་པ་སྟོང་པ་ཉིད་ནི།  དེ་ནི་སོགས་སོ། །འདུས་བྱས་སྟོང་པ་ཉིད་ནི།  རྐྱེན་ལས་སོགས་སོ། །འདུས་མ་བྱས་སྟོང་པ་ཉིད་ནི།  གང་ལ་སོགས་སོ། །མཐའ་ལས་
འདས་པ་སྟོང་པ་ཉིད་ནི།  གང་ལ་སོགས་སོ། །ཐོག་མ་དང་ཐ་མ་མེད་པ་སྟོང་པ་ཉིད་ནི།  ཐོག་མར་སོགས་སོ། །དོར་བ་མེད་པ་སྟོང་པ་ཉིད་ནི།  དོར་བ་སོགས་ཏེ།  འགྲེལ་པར་མཚན་གཞི་གསལ་བར་མ་གསུངས་ཀྱང་།  གཞན་དུ་བྱང་ཕྱོགས་
སོ་བདུན་ལ་བཤད་པ་དང་འདྲའོ། །རང་བཞིན་སྟོང་པ་ཉིད་ནི།  འདུས་བྱས་སོགས་ཏེ།  འདི་དང་སྟོང་པ་ཉིད་སྟོང་པ་ཉིད་སྟོང་གཞིའི་ཆོས་ཅན་འདྲ་ཡང་།  སྔ་མ་སྟོང་ཉིད་དངོས་པོའི་བློ་ཅན་གྱི་འཛིན་པ་བཟློག་པའི་ཕྱིར་ཡིན་ལ།  འདི་ནི་འཕགས་པ་
རྣམས་ཀྱིས་ཤེས་མཐོང་གིས་གསར་དུ་བྱས་སམ་སྙམ་པའི་དོགས་པ་བཟློག་པའི་ཕྱིར་དུ་ཡིན་ནོ། །ཆོས་ཐམས་ཅད་སྟོང་པ་ཉིད་ནི།  ཁམས་བཅོ་སོགས་སོ། །རང་གི་མཚན་ཉིད་སྟོང་པ་ཉིད་ནི།  གཟུགས་རུང་སོགས་ཏེ།  ཚིག་རྐང་དང་པོ་གཉིས་ཀྱིས་སྟོང་

ཉིད་ངོས་བཟུང་ནས།  དེ་ནས་ཚིགས་བཅད་བཅུ་གསུམ་གྱིས་སྟོང་གཞིའི་ཆོས་ཅན་རྒྱས་པར་བཤད་པ་སྟེ།  གཟུགས་ནས་རྣམ་མཁྱེན་གྱི་བར་གྱི་རང་གི་མཚན་ཉིད་ངོས་གཟུང་བའོ། །འདི་ནི་རང་མཚན་དང་སྤྱི་མཚན་གཉིས་ཀྱི་
ཟླས་ཕྱེ་བའི་རང་མཚན་ཡིན་པས་མི་རྟག་སྡུག་བསྔལ་སོགས་སྡུག་བསྔལ་བདེན་པ་སྤྱིའི་མཚན་ཉིད་དང་།  འདི་ནས་བཤད་པ་ལྟ་བུ་གཟུགས་སོགས་རང་གི་མཚན་ཉིད་ཡིན་པ་དབུ་མ་ཐལ་འགྱུར་བས་ཐ་སྙད་དུ་ཁས་མི་ལེན་པ་མ་ཡིན་ཏེ།  ཆོས་མངོན་པའི་
མདོ་ལས་རང་གི་མཚན་ཉིད་དང་སྤྱིའི་མཚན་ཉིད་ཅེས་གསུངས་པའི་དོན་མདོ་སྡེ་པས་དོན་དམ་པར་དོན་བྱེད་ནུས་མི་ནུས་ལ་འདོད་ཀྱང་།  འདིར་ཐ་སྙད་དུ་ཆོས་དེ་རང་ཉིད་ཐུན་མོང་མ་ཡིན་པར་མཚོན་པ་དང་།  ཐུན་མོང་བར་མཚོན་པ་ལ་འཆད་པའི་ཕྱིར།
དེ་ལྟར་ན་མདོ་ལས།  ཆོས་དང་།  གང་ཟག་དང་།  དེ་དག་གི་ནང་ཚན་ཀུན་གཞི་དང་།  ཉོན་ཡིད་དང་།  རང་རིག་དང་།  སྣང་བ་སེམས་སུ་གསུངས་པ་དང་།  བདེན་པ་བཞི་དང་།  བདེན་པ་གཉིས་ལ་སོགས་པ་གྲུབ་མཐའ་སྨྲ་བ་བཞི་ཆར་གྱིས་ཐ་སྙད་
ཐུན་མོང་དུ་ཁས་ལེན་དགོས་པ་རྣམས་ལ་རིགས་པས་དཔྱད་པའི་ཚེ་ངོས་འཛིན་ཚུལ་མི་འདྲ་བ་རེ་རེ་ཡོད་པའི་གནད་མ་རྟོགས་པར་གཞི་གཅིག་དངོས་སྨྲ་བས་བདེན་གྲུབ་ཏུ་གཏན་ལ་དབབ་པའི་ཕྱིར་ན་དབུ་མ་པས་ཐ་སྙད་དུའང་ཁས་མི་ལེན་ནོ་ཞེས་སྨྲ་བ་རྣམས་ནི་གསུང་རབ་འཆད་
མ་ཤེས་སོ། །ཚིགས་བཅད་ཐ་མས་ནི་སྟོང་ཚུལ་རྒྱས་པར་བཤད་པའོ། །ཁམས་ཀྱི་བདག་ཉིད་སྦྲུལ་གདུག་འདོད། །ཅེས་པའི་འགྲེལ་པར་འཛིན་པར་ཆོས་མཐུན་པའི་སྒོ་ནས་ཁམས་རྣམས་ནི་སྦྲུལ་གདུག་པའི་མཚན་ཉིད་ཅན་ནོ་ཞེས་བྱ་བའི་དོན་ཏོ་ཞེས་གསུངས་པ་ལྟར་ན།  

ཁམས་ཀྱི་སྐད་དོད་དྷ་ར་ཞེས་པ་འཛིན་པ་ལ་འཇུག་ཅིང་།  སྦྲུལ་གདུག་པས་སྲོག་ཆགས་འཛིན་པ་དང་ཆོས་མཚུངས་པ་སྟེ།  མདོ་སྡེ་རྒྱན་ལས།  ཐུགས་རྗེའི་བདག་ཉིད་སྦྲུལ་ཆེན་ལྟ་བུས་རིགས་བཤད་དབུགས་འདྲའི་ཆོས་རྣམས་ཀྱིས། །ཞེས་གསུངས་པ་དང་མཐུན་
ནོ། །ཡང་གསེར་འོད་དམ་པའི་མདོ་ལས།  སྐྱེས་བུའི་ལུས་ཀྱི་ཁམས་དྲུག་པོ་ཁང་སྟོང་གཅིག་གི་ནང་དུ་སྦྲུལ་དྲུག་གནས་པ་དང་འདྲ་བར་གསུངས་པ་ལྟར་ན་ཆོས་མཚུངས་སྔ་མ་དང་མི་འདྲ་བ་ཞིག་ཀྱང་དགོས་པར་སྣང་ངོ་། །མི་དམིགས་པ་སྟོང་པ་ཉིད་ནི།  ད་ལྟར་སོགས་སོ། །
དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི།  རྐྱེན་ལས་སོགས་སོ། །གཉིས་པ་བསྡུས་པའི་རབ་དབྱེ་རྣམ་བཞི་བཤད་པ་ལ།  དངོས་པོ་སྟོང་པ་ཉིད་ནི།  དངོས་པོའི་སོགས་སོ། །དངོས་པོ་མེད་པ་སྟོང་པ་ཉིད་ནི།  མདོར་བསྡུ་སོགས་སོ། །རང་གི་ངོ་བོ་སྟོང་པ་ཉིད་ནི།  རང་བཞིན་སོགས་
སོ། །འདིའི་སྟོང་གཞིའི་ཆོས་ཅན་སྟོང་ཉིད་ཡིན་ཡང་སྟོང་ཉིད་རྒྱུ་རྐྱེན་གྱིས་བྱས་སམ་སྙམ་པའི་དོགས་པ་བཟློག་པའི་ཆེད་དུ་ཡིན་ནོ། །གཞན་གྱི་ངོ་བོ་སྟོང་པ་ཉིད་ནི།  སངས་རྒྱས་སོགས་ཏེ།  འདིའི་སྟོང་གཞིའི་ཆོས་ཅན་ཡང་སྟོང་ཉིད་ཡིན་ལ།  དེ་ལ་གཞན་གྱི་དངོས་པོ་ཞེས་བརྗོད་པའི་རྒྱུ་མཚན་ནི་འགྲེལ་      
པར་གཞན་གྱི་དངོས་པོ་ནི་མཆོག་ཏུ་བྱུང་བའི་དེ་ཁོ་ན་ཉིད་དོ། །དེའི་མཆོག་ཏུ་བྱུང་བ་ཉིད་ནི་རྟག་ཏུ་ཡོད་པ་ཉིད་དོ། །རྣམ་པ་གཅིག་ཏུ་ན་གཞན་གྱི་དངོས་པོ་ནི་ཡེ་ཤེས་ཕུལ་དུ་བྱུང་བས་རྟོགས་པར་བྱ་བའི་དངོས་པོ་སྟེ།  དེ་ནི་དེ་ཉིད་ཀྱིས་སྟོང་ངོ་། །ཡང་ན་ཕ་རོལ་ན་ཡོད་པ་ནི་གཞན་གྱི་
དངོས་པོའོ། །འཁོར་བ་ལས་འདས་ཕྱིར་གཞན་གྱི་དངོས་པོ་ཞེས་བྱ་བ་ནི་ཡང་དག་པའི་མཐའ་སྟེ།  རྣམ་པར་འགྱུར་བ་མེད་པའི་དོན་དེ་བཞིན་ཉིད་སྟོང་པ་ཉིད་ཀྱི་མཚན་ཉིད་ཅན་གྱི་སྟོང་པ་ཉིད་ལ་ནི་གཞན་གྱི་དངོས་པོ་སྟོང་པ་ཉིད་དོ་ཞེས་བཤད་དོ། །བཞི་པ་ལུང་ཁུངས་སྨོས་ཏེ་མཇུག་སྡུད་བསྟན་པ་ནི།  ཤེས་རབ་སོགས་སོ། །

བཞི་པ་ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པ་ལ་གསུམ་སྟེ།  དོན་དམ་རྟོགས་པའི་ཡོན་ཏན།  ཀུན་རྫོབ་རྟོགས་པའི་ཡོན་ཏན།  ཟུང་དུ་འཇུག་པའི་ཡོན་ཏན་ནོ། །དང་པོ་ནི།  དེ་ལྟར་སོགས་སོ། །གཉིས་པ་ནི།  རྟག་ཏུ་སོགས་སོ། །གསུམ་པ་
ནི།  ཀུན་རྫོབ་སོགས་སོ། །སེམས་བསྐྱེད་དྲུག་པ་བཤད་ཟིན་ཏོ།།    །།སེམས་བསྐྱེད་བདུན་པ་ལ་གཉིས་ཏེ།  སྙོམས་པར་འཇུག་པའི་ཡོན་ཏན།  ཕར་ཕྱིན་ལྷག་པའི་ཡོན་ཏན་ནོ། །དང་པོ་ནི།  རིང་དུ་སོགས་ཏེ།  མདོ་སྡེ་ས་བཅུ་པ་ལས། 
ཀྱེ་རྒྱལ་བའི་སྲས།  བྱང་ཆུབ་སེམས་དཔའི་ས་དྲུག་པ་ཡན་ཆད།  བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་སྟེ།  བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་སྐད་ཅིག་ལ་ཡང་འགོག་པ་ལ་
སྙོམས་པར་འཇུག་ཅིང་ལྡང་སྟེ།  འགོག་པ་མངོན་དུ་བྱས་ཞེས་པ་ནི་མི་བྱའོ།  ཞེས་རྒྱས་པར་གསུངས་སོ། །གཉིས་པ་ནི།  ཐབས་ཀྱི་སོགས་ཏེ།  འགྲེལ་པར།  ཤེས་རབ་ཉིད་རྣམ་པ་ཁྱད་པར་ཅན་དུ་ཞུགས་པ་ལ་ཐབས་དང་།  སྨོན་ལམ་དང་།  སྟོབས་དང་། 
ཡེ་ཤེས་ཞེས་ཤེས་པར་བྱ་སྟེ།  རབ་ཏུ་རྣམ་པར་འབྱེད་པའི་གནས་སྐབས་ཁོ་ནར་ཤེས་རབ་ལ་ཤེས་རབ་ཀྱི་ཕ་རོལ་དུ་ཕྱིན་པ་ཞེས་བརྗོད་ཀྱི་གཞན་དུ་ནི་མ་ཡིན་ནོ།  ཞེས་གསུངས།  རྣམ་པ་ཁྱད་པར་ཅན་དུ་ཞུགས་པའི་དོན་ནི་དབུས་མཐར།  མི་ཟད་པ་དང་རྟག༷ས་འཇུག་
དང་། །ངེས་དང་ལོངས་སྤྱོད་སྨིན་པར་བྱེད། །ཞེས་པའི་དོན་ཏེ།  སློབ་དཔོན་སེང་གེ་བཟང་པོས་ཕ་རོལ་དུ་ཕྱིན་པ་བཞི་ནི།  ཤེས་རབ་ཀྱི་ཕ་རོལ་དུ་ཕྱིན་པའི་ནང་དུ་འདུས་པའི་ཕྱིར་ཞེས་གསུངས་པ་ལྟར་རོ། །སེམས་བསྐྱེད་པ་བདུན་པ་བཤད་ཟིན་ཏོ།།  ༈  །།སེམས་

བསྐྱེད་པ་བརྒྱད་པ་ལ་གསུམ་སྟེ།  སྔར་གྱི་དགེ་བ་ལས་ལྷག་པའི་ཡོན་ཏན།  ས་རང་གི་སྤང་རྟོགས་ཀྱི་ཡོན་ཏན།  ས་ཕྱི་མ་རྫོགས་པར་བྱེད་པའི་ཡོན་ཏན་ནོ། །དང་པོ་ནི།  ཡང་ཡང་སོགས་ཏེ།  སྔར་གྱི་དགེ་བ་ལས་ལྷག་པར་ཐོབ་ཚུལ་ནི།  མདོ་སྡེ་ས་
བཅུ་པ་ལས།  ཀྱེ་རྒྱལ་བའི་སྲས་འདི་ལྟ་སྟེ།  དཔེར་ན།  རྒྱ་མཚོ་ཆེན་པོར་འགྲོ་བའི་གྲུ་བོ་ཆེ་ནི་རྒྱ་མཚོ་ཆེན་པོ་ལ་མ་ཐུག་གི་བར་དུ་ཆེད་དུ་བསྐྱོད་ཅིང་འགྲོ་བར་བྱ་བ་ཡིན་ཏེ།  གང་གི་ཚེ་རྒྱ་མཚོ་ཆེན་པོ་ལ་ཕྱིན་མ་ཐག་ཏུ་རླུང་གི་དཀྱིལ་འཁོར་གྱིས་བསྐྱོད་ནས་ཆེད་
དུ་བསྐྱོད་མི་དགོས་པར་འགྲོ་སྟེ།  དེས་རྒྱ་མཚོ་ཆེན་པོ་ལ་ཉིན་གཅིག་ཅི་ཆོད་པ་དེ་ནི་སྔོན་ཆེད་དུ་བསྐྱོད་ཅིང་འགྲོ་བས་ལོ་བརྒྱར་ཡང་དེ་སྲིད་དུ་ཚད་མེད་པར་ཕྱིན་པར་མི་ནུས་སོ། །ཀྱེ་རྒྱལ་བའི་སྲས་དེ་བཞིན་དུ་བྱང་ཆུབ་སེམས་དཔའི་དགེ་བའི་རྩ་བའི་ཚོགས་ཤིན་ཏུ་
བསགས་པ་ཐེག་པ་ཆེན་པོ་ཡང་དག་པར་སྒྲུབ་པ་ཡང་བྱང་ཆུབ་སེམས་དཔའི་སྤྱོད་པའི་རྒྱ་མཚོར་ཕྱིན་ནས་ལྷུན་གྱིས་གྲུབ་པའི་ཡེ་ཤེས་ཀྱིས་ཡུད་ཙམ་ཅིག་ལ་ཐམས་ཅད་མཁྱེན་པའི་ཡེ་ཤེས་ཅི་ཙམ་གནོན་པ་དེ་ནི་སྔོན་གྱི་ཆེད་དུ་བྱ་བའི་ལས་ཀྱིས་བསྐལ་པ་འབུམ་དུའང་དེ་
སྙེད་དུ་དཔག་ཏུ་མེད་པ་གནོན་པར་མི་ནུས་སོ།  ཞེས་གསུངས་པ་ལྟ་བུའོ་ཞེས་གསུངས་སོ། །གཉིས་པ་ལ་གསུམ་སྟེ།  ཕར་ཕྱིན་ལྷག་པའི་ཡོན་ཏན།  རྟོགས་པ་ལྷག་པའི་ཡོན་ཏན།  སྤང་བ་ལྷག་པའི་ཡོན་ཏན་ནོ། །དང་པོ་ནི།  འདི་ཡི་སོགས་ཏེ།  
འགྲེལ་པར།  འདིས་སེམས་དང་པོ་བསྐྱེད་པར་གྱུར་པ་ན།  སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་གང་དག་མངོན་པར་བཏབ་པ་དེ་དག་འདི་ལ་ཡོངས་སུ་དག་པར་འགྱུར་བས་འདིའི་སྨོན་ལམ་གྱི་ཕ་རོལ་ཏུ་ཕྱིན་པ་ཆེས་ལྷག་པར་

འགྱུར་རོ། །བྱང་ཆུབ་སེམས་དཔའ་རྣམས་ཀྱི་ས་མི་གཡོ་བ་དེ།  གཞོན་ནུའི་སར་རྣམ་པར་གཞག་སྟེ།  དགུ་པར་ནི་རྒྱལ་ཚབ་ཐོབ་ལ།  བཅུ་པར་ནི་འཁོར་ལོས་སྒྱུར་བ་ལྟར་རྒྱལ་བ་རྣམས་ཀྱིས་དབང་བསྐུར་རོ།  ཞེས་གསུངས་པ་ལྟར་རོ། །གཉིས་པ་ནི། 
རྒྱལ་བ་སོགས་ཏེ།  འདི་ལ་མདོ་དགོད་པ་དང་།  མདོའི་དོན་བཤད་པ་གཉིས།  དང་པོ་ནི།  མདོ་སྡེ་ས་བཅུ་པ་ལས།  ཀྱེ་རྒྱལ་བའི་སྲས་དག་དེ་ལྟར་བྱང་ཆུབ་སེམས་དཔའི་ས་མི་གཡོ་བ་འདི་ལ་གནས་པའི་བྱང་ཆུབ་སེམས་དཔའ་སྔོན་གྱི་སྨོན་ལམ་གྱི་སྟོབས་
བསྐྱེད་པ་དང་།  ཆོས་ཀྱི་སྒོའི་རྒྱུན་དེ་ལ་གནས་པ་དེ་ལ།  སངས་རྒྱས་བཅོམ་ལྡན་འདས་རྣམས་དེ་བཞིན་གཤེགས་པའི་ཡེ་ཤེས་ཉེ་བར་སྒྲུབ་པར་ཡང་མཛད་དེ།  དེ་ལ་འདི་སྐད་ཅེས་ཀྱང་བཀའ་སྩལ་ཏོ། །རིགས་ཀྱི་བུ་ལེགས་སོ་ལེགས་སོ། །སངས་རྒྱས་ཀྱི་ཆོས་རྗེས་སུ་རྟོག་
པར་བྱ་བ་ལ་འདི་ནི་དོན་དམ་པའི་བཟོད་པ་ཡང་ཡིན་ན།  འོན་ཀྱང་རིགས་ཀྱི་བུ་གང་ངེད་ཀྱི་སྟོབས་བཅུ་དང་མི་འཇིགས་པ་བཞི་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་ཕུན་སུམ་ཚོགས་པ་དེ་ཁྱོད་ལ་མེད་ཀྱི་སངས་རྒྱས་ཀྱི་ཆོས་ཕུན་སུམ་ཚོགས་པ་དེ་ཡོངས་སུ་བཙལ་བའི་ཕྱིར་
སྦྱོར་བ་བྱོས་ཤིག །བརྩོན་འགྲུས་རྩོམས་ཤིག །བཟོད་པའི་སྒོ་འདི་ཉིད་ཀྱང་མ་དོར་ཤིག །རིགས་ཀྱི་བུ་ཁྱོད་ཀྱིས་དེ་ལྟར་ཞི་བས་རྣམ་པར་ཐར་པ་གནས་པ་ཐོབ་ཀྱང་བྱིས་པ་སོ་སོའི་སྐྱེ་བོ་མ་ཞི་བ་རབ་ཏུ་མ་ཞི་བ་ཉོན་མོངས་པ་སྣ་ཚོགས་ཀུན་དུ་འབྱུང་བར་འགྱུར་བ་རྣམ་པར་
རྟོག་པ་རྣམ་པ་སྣ་ཚོགས་ཀྱིས་ཡིད་དབྱེན་སྤྱོ་བ་འདི་དག་ལ་སོམས་ཤིག །གཞན་ཡང་རིགས་ཀྱི་བུ་སྔོན་གྱི་སྨོན་ལམ་དང་ཞེས་རྒྱ་ཆེར་འབྱུང་བ་ནས་གལ་ཏེ་སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་དེ་ལ་ཐམས་ཅད་མཁྱེན་པའི་ཡེ་ཤེས་

མངོན་པར་སྒྲུབ་པའི་སྒོ་རྣམས་སུ་གཞུག་པར་མ་མཛད་དུ་ཟིན་ན་དེ་དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཏེ།  ཞེས་བྱ་བ་ལ་སོགས་པའི་བར་དུ་གསུངས་པ་ལྟ་བུའོ། །གཉིས་པ་ལ་བཞི་སྟེ།  འགོག་པ་ངོས་བཟུང་།  དེ་ལས་བསླང་དགོས་པའི་
ཚད།  བསླང་བའི་དགོས་པ།  མ་བསླངས་པའི་ཉེས་དམིགས་སོ། །དང་པོ་ནི་སྤྲོས་པ་མཐའ་དག་བཀག་པའི་ཆོས་དབྱིངས་ཐེག་ཆེན་རང་གི་རྟོགས་བྱ་ཐུན་མོང་མ་ཡིན་པ་སྟེ།  རང་གི་ངོ་བོའི་སྒོ་ནས་མིང་གིས་བརྗོད་པར་མི་ནུས་ཀྱང་ཐ་སྙད་དུ་གདུལ་བྱ་ལ་བསྟན་པའི་
ཚེ་འགོག་པ་ཞེས་ཐ་སྙད་བྱས་པ་སྟེ།  དོན་དམ་པ་ཞེས་དང་།  ཆོས་དབྱིངས་ཞེས་སོགས་མིང་གི་ཐ་སྙད་བྱས་པ་དང་འདྲའོ། །དེ་ཉིད་ཡང་དག་མཐའ་དང་དོན་གཅིག་པར་འགྲེལ་པ་འདིར་གསུངས་ཤིང་།  རྣམ་གྲངས་གཞན་ཡང་དབུས་མཐར།  སྟོང་པ་
ཉིད་ནི་མདོར་བསྡུ་ན། །དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང་། །ཆོས་ཀྱི་དབྱིངས་ནི་རྣམ་གྲངས་སོ། །ཞེས་གསུངས་ལ།  འདི་དག་བྱང་ཆུབ་སེམས་འགྲེལ་ལས།  བྱང་ཆུབ་སེམས་ཀྱི་རྣམ་གྲངས་སུ་གསུངས་པ་དང་
ཡང་གནད་གཅིག་སྟེ།  གནས་སྐབས་དེར་རྟོགས་བྱ་རྟོགས་བྱེད་དམ་ཡུལ་ཡུལ་ཅན་ཐ་དད་དུ་མེད་པའི་ཕྱིར་རོ། །གཉིས་པ་ནི།  སྤྲོས་བྲལ་དེ་ཉིད་ཐོས་བསམ་གྱིས་ཤེས་པ་ཐེག་ཆེན་གྱི་ཚོགས་ལམ་དང་།  སྒོམ་བྱུང་གིས་གསལ་སྣང་ཐོབ་པ་ཐེག་ཆེན་གྱི་
སྦྱོར་ལམ་དང་།  མངོན་སུམ་དུ་མཐོང་བ་མཐོང་ལམ་ནས་ཡོད་ཀྱང་འགོག་པ་ཐོབ་ཅེས་པའི་ཐ་སྙད་ནི་མི་མཛད་ལ།  དེ་ཉིད་ས་དྲུག་པར་ཤེར་ཕྱིན་ལྷག་པར་ཐོབ་པས་རྗེས་ཐོབ་ཏུ་ཡང་མཚན་འཛིན་འགོག་པའི་ནུས་པ་སྔ་མ་ལས་ཆེས་ལྷག་པའི་ནུས་པ་ཐོབ་པའི་ཚེ་ན་

འགོག་པ་ཐོབ་ཅེས་པའི་ཐ་སྙད་མཛད་ཅིང་ས་བདུན་པར་ནུས་པ་མཐར༷་ཐུག་པ་ཐོབ་པས།  མདོ་སྡེ་རྒྱན་ལས།  མཚན་མེད་ཅེས་པའི་ཐ་སྙད་ཀྱང་མཛད་ལ་མཚན་འཛིན་སྐྱེ་མི་སྲིད་པ་ནི་མ་ཡིན་ནོ། །དེ་ཉིད་ས་བརྒྱད་པར་མཚན་འཛིན་
མ་ལུས་པར༷་སྤངས་ཟིན་པས་རྩོལ་མེད་དུ་འཇོག་ནུས་པའི་ཚེ་ན་དགོས་པ་དང་བཅས་པ་དང་།  དགོས་པ་མེད་པ་གཉིས་ལས།  དང་པོ་ནི།  ས་དེའི་ངོས་སྐལ་གྱི་སྤང་བྱ་སྤོང་བའི་ཆེད་དུ་མཉམ་པར་བཞག་པ་ཡིན་ལ།  ཕྱི་མ་ནི་བསླང་དགོས་པའི་ཚད་དོ། །
ཁ༥༣ཅིག་གནད་འདི་མ་རྟོགས་པར་དེ་དག་གིས་ནི་ས་བརྒྱད་པར་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་ནས་དེ་ཙམ་ལ་མཉམ་པར་བཞག་པ་ན་དེ་ལས་བསླངས་ནས་སངས་རྒྱས་ཀྱི་སྟོབས་ལ་སོགས་པ་ཐོབ་པའི་རྒྱུར་རྗེས་ཐོབ་ཏུ་ཚོགས་གསོག་པ་ལ་བསྐུལ་ཞིང་། 
ཆོས་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་ཉན་རང་གིས་ཀྱང་འཐོབ་པར་གསུངས་པས།  དེ་ཁོ་ན་ཉིད་ཀྱི་རྟོགས་པ་ཡོད་ན།  ཚོགས་གཞན་སོག་པ་ལ་འབད་པ་མི་དགོས་ཀྱི།  དེ་ཉིད་ལ་གོམས་པས་ཆོག་གོ་ཞེས་པ་ནི་མི་མཁས་པའི་བབ་ཆོལ་དུ་སྨྲ་བའོ། །
ཞེས་བྲིས་སོ། །མི་འཐད་དེ།  ས་བརྒྱད་པར་རྣམ་པར་མི་རྟོག་པའི་ཡེ་ཤེས་ལ་མཉམ་པར་བཞག་པ་ཙམ་ལས་བསླངས་ན་དེ་ཉིད་སྐབས་དེར་འགོག་དགོས་པ་ལས།  མདོ་ཉིད་ལས་སངས་རྒྱས་ཀྱི་ཆོས་རྗེས་སུ་རྟོགས་པར་བྱ་བ་ལ་འདི་ནི་དོན་དམ་པའི་བཟོད་པ་ཡང་
ཡིན་ནོ་ཞེས་དང་།  རིགས་ཀྱི་བུ་ལེགས་སོ་ལེགས་སོ་ཞེས་པའི་གཏང་རག་བྱིན་པ་མི་འཐད་པར་ཐལ་བའི་ཕྱིར་རོ། །ཉན་རང་ལ་བདག་མེད་གཉིས་རྟོགས་པ་ཡོད་ཀྱང་ཆོས་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་ཡོད་པ་ནི་ཐེག་པ་ཆེ་ཆུང་ལྟ་བ་ཐ་དད་པར་མེད་པའི་ལུགས་སུ་

སྣང་བས་སྔར་བཀག་ཟིན་ནོ། །གནད་ཀྱི་དོན་ནི་འདི་ཡིན་ཏེ།  སྤྲོས་པ་མཐའ་དག་བཀག་པའི་འགོག་པ་ལ་མཉམ་པར་བཞག་པ་ཙམ་དང་།  སྙོམས་པར་འཇུག་པ་ཙམ་ནི་མ་བཀག་སྟེ།  སྔར་བཤད་པ་ལྟར་དགོས་པ་ཡོད་པའི་ཚེ་མཉམ་པར་བཞག་དགོས་པའི་ཕྱིར་
དང་།  གལ་ཏེ་བཀག་ན་སྙོམས་པར་འཇུག་པ་ལ་ལེགས་སོ་བྱིན་ནས་བསླང་བ་མི་རིགས་པར་དང་པོ་ཉིད་ནས་སྙོམས་པར་མ་འཇུག་ཅིག་ཅེས་བརྗོད་རིགས་པའི་ཕྱིར་རོ། །དེས་ན་ངོས་སྐལ་གྱི་སྒྲིབ་པ་སྤོང་བའི་ཚེ་མཉམ་པར་བཞག་ཟིན་ནས་ས་འདིར་རྩོལ་མེད་དུ་སྙོམས་པར་འཇུག་
ནུས་པས་དགོས་པ་མེད་བཞིན་དུ་མཉམ་པར་བཞག་པ་དང་།  སྙོམས་པར་འཇུག་པ་ཙམ་ཡང་བཀག་སྟེ།  དེའི་ཚེ་སངས་རྒྱས་ཀྱི་ཆོས་སྒྲུབ་པ་དང་སེམས་ཅན་གྱི་དོན་བྱེད་པ་གཉིས་ཀ་རྒྱུན་ཆད་པའི་ཕྱིར་རོ། །འདི་ནི་ཤེར་ཕྱིན་ལས་རྫོགས་སྨིན་སྦྱང་གསུམ་མ་
བྱས་པར་ཡང་དག་མཐའ་མངོན་སུམ་དུ་བྱེད་པ་བཀག་པ་དང་དོན་གཅིག་པའི་ཕྱིར་རོ། །གསུམ་པ་ནི་འོན་ཀྱང་རིགས་ཀྱི་བུ་གང་ངེད་ཀྱི་སྟོབས་བཅུ་དང་།  ཞེས་སོགས་ཏེ་གོ་སླའོ། །བཞི་པ་ནི་གལ་ཏེ་སངས་རྒྱས་བཅོམ་ལྡན་འདས་དེ་དག་གིས་ཞེས་སོགས་ཏེ།
དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཞེས་པའི་དོན།  ཉིར་སྣང་ལས།  འོ་ན་དེའི་མྱ་ངན་ལས་འདས་པ་དེ་ནི་ཉན་ཐོས་ཀྱི་མྱང་འདས་ནི་མ་ཡིན་ཏེ།  དེ་ཡིད་ལ་བྱེད་པ་ནི་སེམས་བསྐྱེད་པ་ནས་བརྩམས་ཏེ་རིང་དུ་སྤོང་བའི་ཕྱིར་རོ། །སངས་
རྒྱས་ཀྱི་མྱ་ངན་ལས་འདས་པ་ཡང་མ་ཡིན་ཏེ།  སྒོམ་པས་སྤང་བར་བྱ་བ་མ་སྤངས་བའི་ཕྱིར་རོ། །དེས་ན་གང་ཞིག་ཡིན་ཅེ་ན་སྤྱིར་མྱང་འདས་ལ་རྩེ་མོ་ཐོབ་ནས་དགེ་རྩ་ཆད་པ་མྱ་ངན་ལས་འདས་པ་དང་།  བཟོད་པ་ཐོབ་པ་ནས་ངན་འགྲོ་མྱ་ངན་ལས་འདས་

པ་དང་།  བསམ་གཏན་ཐོབ་པ་ན་དེའི་ཡན་ལག་མྱ་ངན་ལས་འདས་པ་དང་།  རྒྱུན་དུ་ཞུགས་པ་ན་སྲིད་པ་བརྒྱད་པ་མྱ་ངན་ལས་འདས་པ་དང་།  ཕྱིར་འོང་ལ་འདོད་པའི་སྲིད་པ་གཉིས་པ་མྱ་ངན་ལས་འདས་པ་དང་།  ཕྱིར་མི་འོང་ལ་འདོད་
པའི་ཁམས་མྱ་ངན་ལས་འདས་པ་དང་།  དགྲ་བཅོམ་པ་རྣམས་ལ་ལྷག་བཅས་ལྷག་མེད་ཀྱི་མྱ་ངན་ལས་འདས་པ་དང་།  དགོངས་པ་ཅན་གྱི་མྱ་ངན་ལས་འདས་པ་དང་རྣམ་པ་བརྒྱད་ཡོད་པ་ལས་ཕྱི་མ་སྟེ།  རེ་ཤིག་གཞན་དོན་རྒྱུན་ཆད་པ་ལ་དགོངས་ནས་མྱང་འདས་སུ་
བཏགས་པ་ཡིན་པར་བཤད་དོ། །གསུམ་པ་ནི་ཆགས་པ་སོགས་ཏེ།  འགྲེལ་པར་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བས།  མུན་པ་ལྟར་ཉོན་མོངས་པ་སྔར་བྱུང་བ་འཁོར་བར་སྐྱེ་བའི་རྒྱུར་གྱུར་པ་ཁམས་གསུམ་ན་སྤྱོད་པ་གང་ཡིན་པ་དེ་དག་ཐམས་ཅད་ཀྱང་
རྩ་བ་དང་བཅས་པར་ཞི་བ་ཁོ་ནར་འགྱུར་ལ།  དེ་སྤངས་པས་ཁམས་གསུམ་གྱི་བླ་མ་ཉིད་དུ་གྱུར་དུ་ཟིན་ཀྱང་ཞེས་གསུངས་པའི་དོན་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བ་ནི་དབང་བསྒྱུར་ཐོབ་པ་སྟེ།  ས་བརྒྱད་པའི་སྐབས་སོ། །འཁོར་བར་སྐྱེ་བའི་རྒྱུ་ལ་གཉིས་
ཏེ།  སོ་སོ་སྐྱེ་བོའི་སྐབས་ཀྱི་ཉོན་མོངས་པ་མཚན་ཉིད་པ་དང་།  མ་དག་ས་བདུན་གྱི་གནས་སྐབས་ཀྱི་རྣམ་རྟོག་ལ་ཉོན་མོངས་ཀྱི་མིང་གིས་བཏགས་པའོ། །རྩ་བ་དང་བཅས་པ་ནི་ས་བོན་སླར་མི་སྐྱེ་བའི་ཆོས་ཅན་དུ་བྱས་པའོ། །དེ་སྤངས་པས་ཁམས་གསུམ་གྱི་བླ་མ་ཉིད་དུ་
འགྱུར་བ་ནི་ཁམས་གསུམ་དུ་སྐྱེ་བ་མི་ལེན་པའོ། །མདོར་ན་དཔལ་ཕྲེང་སོགས་ཀྱི་མདོའི་དགོངས་པ་རྒྱུད་བླ་དང་མངོན་རྟོགས་རྒྱན་གྱིས་འགྲེལ་པའི་ཚེ་མ་རིག་བག་ཆགས་ཀྱི་ས་དང་།  ཟག་མེད་ཀྱི་ལས་ལ་བརྟེན་ནས་བསམ་གྱིས་མི་ཁྱབ་པའི་འཆི་འཕོ་བ་དང་།  ཡིད་ཀྱི་རང་

བཞིན་གྱི་ལུས་ལེན་པ་ས་བཅུ་པའི་བར་དུ་ཡོད་པར་གསུངས་ལ། མདོ་སྡེ་ས་བཅུ་པ་སོགས་ཀྱི་དགོངས་པ་མདོ་སྡེ་རྒྱན་གྱིས་འགྲེལ་པའི་ཚེ་འཁོར་བར་སྐྱེ་བ་ལེན་པའི་སྒོ་ནས་སེམས་ཅན་གྱི་དོན་བྱེད་པ་ས་བདུན་པ་མན་ཆད་ན་ཡོད་ཅིང་།  ས་བརྒྱད་པ་ནས་སྐྱེ་བ་མི་ལེན་པར་
སྤྲུལ་པའི་ལུས་ཀྱིས་ཚོགས་རྫོགས་པར་གསུངས་པ་གཉིས་ཡོད་པ་ལས་འདི་ནི་ཕྱི་མའི་དབང་དུ་བྱས་པ་སྟེ།  གཞུང་འོག་མ་རྩ་འགྲེལ་གྱིས་ཤེས་སོ། །ཁ་ཅིག༥༤།  ས་བརྒྱད་པ་ནས་ཉོན་མོངས་པ་རྩ་བ་དང་བཅས་པ་སྤངས་ཞེས་པའི་ཚིག་གིས་འཁྲུལ་གཞི་བྱས་ནས་
ས་བདུན་པའི་བར་དུ་བདེན་འཛིན་ཅན་གྱི་ཉོན་མོངས་པ་ཡོད་པར་འདོད་པ་ལ་ནི་སྔར་ལུང་རིགས་ཀྱི་དགག་པ་ཡང་ཡང་བྱས་པས་བཏགས་ཟིན་པ་ལ་ཐག་པས་ཅི་ཞིག་བྱ།  གསུམ་པ་ནི།  འཁོར་བ་སོགས་ཏེ།  འགྲེལ་པར་འདིར་འཁོར་བ་ནི་འགགས་མོད་ཀྱི་དེ་ལྟར་ན་ཡང་
འདི་ལ་དབང་བཅུ་པོ་དག་ཉེ་བར་སྐྱེ་ལ།  དེ་དག་གིས་ནི་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་བདག་ཉིད་ཀྱིས་དངོས་པོ་སྣ་ཚོགས་པར་སྟོན་པར་བྱེད་དོ། །དེའི་ཕྱིར་འདིའི་ཚོགས་མ་ལུས་པ་ཡོངས་སུ་རྫོགས་པར་མི་འགལ་ལོ།  ཞེས་གསུངས་ཏེ།  ཡིད་ཀྱི་རང་
བཞིན་གྱི་ལུས་ལ་སྔར་བཤད་པ་ལྟར་གཉིས་ཡོད་པར་གསལ་ལོ། །ཁ་ཅིག༥༥།  དཔལ་ཕྲེང་གི་མདོ་ལས་བཤད་པ་ལྟར་གྱི་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་ཞེས་འཆད་པ་ནི་མདོ་སོ་སོའི་དགོངས་པ་མ་ཕྱེད་པ་སྟེ་སྔར་བཤད་ཟིན་ཏོ། །གཞུང་འདིའི་དགོངས་
པ་ནི་ལས་ཉོན་གྱི་དབང་གིས་འཁོར་བར་སྐྱེ་བ་ས་དང་པོ་ནས་སྤངས།  སྙིང་རྗེ་དང་སྨོན་ལམ་གྱི་དབང་གིས་སྐྱེ་བ་ནི་ས་བརྒྱད་པ་ནས་སྤངས་ཟིན་པས་དེ་ཡན་ཆད་དུ་དབང་བཅུའི་སྒོ་ནས་སངས་རྒྱས་ཀྱི་ཆོས་རྫོགས་པར་བྱེད་ཅེས་པ་སྟེ་གཞུང་ཉིད་ལས་གསལ་ལོ། །

སེམས་བསྐྱེད་པ་བརྒྱད་པ་བཤད་ཟིན་ཏོ།།      ༈      །།སེམས་བསྐྱེད་དགུ་པ་ལ་གཉིས་ཏེ།  ཕར་ཕྱིན་ལྷག་པའི་ཡོན་ཏན།  ཡོན་ཏན་གཞན་ཡང་ཐོབ་ཚུལ་ལོ། །དང་པོ་ནི།  དགུ་པ་སོགས་སོ། །གཉིས་པ་ནི།  དེ་
བཞིན་སོགས་ཏེ།  སོ་སོ་ཡང་དག་རིགས་བཞིའི་ས་མཚམས་ལ།  བྱེ་བྲག་ཏུ་སྨྲ་བས་ཉན་ཐོས་དགྲ་བཅོམ་པས་ཀྱང་ཐོབ་པར་འདོད་པ་དང་།  སེམས་ཙམ་པས་ས་དགུ་པ་ནས་མཚན་ཉིད་པ་ཐོབ་པར་འདོད་པ་དང་།  མངོན་རྟོགས་རྒྱན་ནས་སངས་
རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་བཤད་པ་དང་གསུམ་ལས།  དང་པོ་ནི།  མངོན་པ་སྡེ་བདུན་གྱི་དགོངས་པ་དང་།  གཉིས་པ་ནི།  མདོ་སྡེ་ས་བཅུ་པའི་དགོངས་པ་དང་།  གསུམ་པ་ནི།  ཤེར་ཕྱིན་གྱི་མདོའི་དགོངས་པ་ཡིན་པས་
སློབ་དཔོན་འདིས་བར་པ་དེ་ཉིད་བཞེད་དེ།  མདོ་སྡེ་ས་བཅུ་པའི་དགོངས་པ་འགྲེལ་པའི་སྐབས་ཡིན་པའི་ཕྱིར་རོ། །སེམས་བསྐྱེད་པ་དགུ་པ་བཤད་ཟིན་ཏོ།།      ༈      །།སེམས་བསྐྱེད་པ་བཅུ་པ་ལ་གསུམ་སྟེ།  རྒྱལ་ཚབ་ཏུ་དབང་བསྐུར་བ།  ཕར་
ཕྱིན་གྱི་ཡོན་ཏན་ལྷག་པ།  ཕར་ཕྱིན་གྱི་སྒྲ་དོན་བཤད་པའོ། །དང་པོ་ནི།  བཅུ་པའི་སོགས་ཏེ།  བྱང་ཆུབ་སེམས་དཔའི་ས་བཅུ་པ་ལ་གནས་པའི་བྱང་ཆུབ་སེམས་དཔའ་ལ་ནི་སངས་རྒྱས་བཅོམ་ལྡན་འདས་རྣམས་ཀྱིས་དབང་བསྐུར་ཏེ།  མདོ་སྡེ་
ས་བཅུ་པ་ལས།  དེ་ལ་ཏིང་ངེ་འཛིན་གྲངས་མེད་པ་འབུམ་ཕྲག་བཅུ་ཇི་སྙེད་པའི་ཐ་མ་ལ་བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་འགྱུར་ཏེ།  དེ་མངོན་དུ་གྱུར་མ་

ཐག་ཏུ་སྟོང་གསུམ་འབུམ་ཕྲག་བཅུའི་གཏོས་དང་མཉམ་པའི་རིན་པོ་ཆེ་ཆེན་པོའི་པདྨ་རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་སྤྲས་པ་ཞེས་བྱ་བ་ནས།  རྒྱས་པར་སྟོང་གསུམ་འབུམ་ཕྲག་བཅུ་ཚང་བའི་རྡུལ་ཕྲ་རབ་ཀྱི་རྡུལ་སྙེད་ཀྱི་པདྨའི་འཁོར་དང་ལྡན་པ་
འབྱུང་བར་འགྱུར་ཏེ།  བྱང་ཆུབ་སེམས་དཔའ་དེའི་ལུས་ཀྱང་དེ་དང་འཚམས་ཤིང་དེའི་རྐྱེན་དུ་བབ་པར་གནས་སོ། །དེ་ནི་ཏིང་ངེ་འཛིན་དེ་ཐོབ་མ་ཐག་ཏུ་པདྨ་དེ་ལ་འདུག་པར་ཀུན་ཏུ་སྣང་ངོ་། །དེ་དེ་ལ་འདུག་པ་དང་།  སངས་རྒྱས་བཅོམ་ལྡན་འདས་ཀྱི་
ཞིང་དུ་ཀུན་ནས་གདན་འཛོམས་པ་རྣམས་ཀྱི་མཛོད་སྤུ་ནས་འོད་ཟེར་དག་བྱུང་ནས་བྱང་ཆུབ་སེམས་དཔའ་དེ་ལ་དབང་བསྐུར་བར་མཛད་དོ་ཞེས་བྱ་བའི་བར་དུ་གསུངས་པ་ལྟ་བུའོ། །གཉིས་པ་ནི།  ཡེ་ཤེས་སོགས་སོ། །གསུམ་པ་ནི།  ཆར་སྤྲིན་
སོགས་སོ། །སེམས་བསྐྱེད་པ་བཅུ་པ་བཤད་ཟིན་ཏོ།།    །།གསུམ་པ་རྣམ་གྲངས་ལྷག་པའི་སྒོ་ནས་སའི་ཡོན་ཏན་བསྟན་པ་ལ་གཉིས་ཏེ།  ས་བདུན་ཡོན་ཏན་གྲངས་ཀྱིས་བསྒྲེ་བའི་ཚུལ།  ས་གསུམ་ཡོན་ཏན་རྡུལ་གྱིས་བསྒྲེ་བའི་ཚུལ་ལོ། །
དང་པོ་ལ་གཉིས་ཏེ།  དང་པོའི་ཡོན་ཏན་བརྒྱ་ཕྲག་བཅུ་གཉིས་བཤད།  གཉིས་པ་སོགས་ལ་འགྱུར་གྱིས་བསྒྲེ་ཚུལ་བཤད་པའོ། །དང་པོ་ནི།  དེ་ཚེ་སོགས་ཏེ།  འགྲེལ་པར་མདོ་དྲངས་པའི་གོ་རིམ་དང་ཅུང་ཟད་མི་མཐུན་པ་འབྱུང་བ་ནི། 
ཏིང་ངེ་འཛིན་བརྒྱ་ཐོབ་ཅིང་དེ་དག་ལ་སྙོམས་པར་འཇུག་པ་སྟེ།  སངས་རྒྱས་བརྒྱ་མཐོང་བ་དང་།  དེ་དག་གིས་བྱིན་གྱིས་བརླབས་ཀྱང་ཡང་དག་པར་ཤེས་པ་དང་།  འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང་།  ཞིང་བརྒྱར་ཡང་འགྲོ་བ་དང་།

  འཇིག་རྟེན་གྱི་ཁམས་བརྒྱར་སྣང་བར་བྱེད་པ་དང་།  སེམས་ཅན་བརྒྱ་ཡོངས་སུ་སྨིན་པར་བྱེད་པ་དང་།  བསྐལ་པ་བརྒྱར་གནས་པར་བྱེད་པ་དང་།  བསྐལ་པ་བརྒྱ་ལ་སྔོན་དང་ཕྱི་མའི་མཐར་འཇུག་པ་དང་།
ཆོས་ཀྱི་སྒོ་བརྒྱ་རྣམ་པར་འབྱེད་པ་དང་།  ལུས་བརྒྱ་ཀུན་དུ་སྟོན་པ་དང་།  ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་ཀུན་དུ་སྟོན་པ་ཞེས་འབྱུང་ངོ་། །གཉིས་པ་ནི།  བློ་ལྡན་སོགས་སོ། །གཉིས་པ་ལ་གསུམ་སྟེ།  ས་བརྒྱད་
པའི།  ས་དགུ་པའི།  ས་བཅུ་པའི་ཡོན་ཏན་ནོ། །དང་པོ་ནི་མི་གཡོའི་སོགས་སོ། །གཉིས་པ་ནི་ལེགས་པའི་སོགས་སོ། །གསུམ་པ་ལ་གཉིས་ཏེ།  གྲངས་ཀྱིས་བསྒྲེ་བའི་ཡོན་ཏན།  སྤྲུལ་པ་སྟོན་པའི་ཡོན་ཏན་ནོ། །དང་པོ་ནི།  རེ་ཤིག་སོགས་
སོ། །གཉིས་པ་ནི།  བ་སྤུའི་སོགས་སོ། །གཉིས་པ་འབྲས་བུ་སངས་རྒྱས་ཀྱི་ས་ལ་གཉིས་ཏེ།  སྤྱིའི་རྣམ་པར་གཞག་པ་དང་།  གཞུང་གི་དོན་ལ་འཇུག་པའོ། །དང་པོ་ལ་བཞི་སྟེ།  སངས་རྒྱས་ལ་ཡེ་ཤེས་མེད་པའི་ཕྱོགས་དགག །གཉིས་སྣང་
ཡོད་པའི་ཕྱོགས་དགག །རང་ལུགས་འཐད་ལྡན་བཞག །ཐུན་མོང་མ་ཡིན་པའི་སྐུའི་རྣམ་བཞག་བཤད་པའོ། །དང་པོ་ནི་སྔོན་གྱི་དབུ་མ་པར་རློམ་པ་ཁ་ཅིག །ཡུལ་ཅན་ཤེས་པ་དང་།  ཤེས་བྱའི་སྣང་བ་ཐམས་ཅད་ཀྱི་རྒྱུ་ནི་མ་རིག་པ་ཡིན་ལ། 
དེ་ཉིད་ལམ་གོམས་པར་བྱས་པས་རིམ་གྱིས་སྤངས་ཏེ།  བག་ཆགས་ཤིན་ཏུ་ཕྲ་བའང་ས་བཅུ་རྒྱུན་གྱི་ཐ་མ་ལ་རྡོ་རྗེ་ལྟ་བུའི་ཏིང་ངེ་འཛིན་གྱིས་དྲུངས་ནས་ཕྱུང་ནས་དེའི་རྗེས་སུ་ནམ་མཁའ་ལ་འཇའ་ཡལ་བ་ལྟར་རིག་པ་ཆོས་ཀྱི་དབྱིངས་ལ་ཐིམ་ནས་

དབྱིངས་སྒྲིབ་བྲལ་འབའ་ཞིག་ཏུ་གྱུར་པ་ཡིན་གྱི།  སྐུ་དང་ཕྲིན་ལས་དང་།  ཡེ་ཤེས་ཀྱི་སྣང་བ་ཐམས་ཅད་ནི་གཞན་སྣང་འབའ་ཞིག་གོ་ཞེས་འདོད་དོ། །དེ་ལ་ཤེས་པ་དང་།  ཤེས་བྱའི་སྣང་བ་ཐམས་ཅད་ཀྱི་རྒྱུ་མ་རིག་པ་ཡིན་པ་ཡང་མི་འཐད་དེ།  
མ་རིག་པ་ནི་འཁྲུལ་སྣང་གི་རྐྱེན་ཙམ་དུ་ཟད་ཀྱི་རྒྱུ་ནི་རང་རང་གི་རྒྱུ་རྐྱེན་སྔ་མ་ཉིད་ཡིན་པའི་ཕྱིར།  གཞན་དུ་ན་རྒྱུན་མཐའི་ཡེ་ཤེས་ཉིད་ཀྱང་མ་རིག་པའི་འབྲས་བུ་ཡིན་པས་སྤང་བྱར་འགྱུར་ལ།  དེ་ལྟར་ན་རང་ངམ་གཉེན་པོ་གཞན་གྱིས་སྤང་བ་གང་
ཡིན།  རང་ཉིད་ཀྱིས་སྤོང་བ་ཡང་མ་ཡིན་ཏེ།  རང་ཉིད་རང་གི་སྤང་བྱར་འགལ་བས་སོ། །གཉེན་པོ་གཞན་གྱིས་ཀྱང་མ་ཡིན་ཏེ་སློབ་ལམ་ལ་དེ་བས་སྟོབས་ཆེ་བ་མེད་ཅིང་།  སངས་རྒྱས་ལའང་ཡེ་ཤེས་མེད་པས་སོ། །ཅི་སྟེ་གཉེན་པོས་སྤོང་
བ་མ་ཡིན་གྱི་རྒྱུ་བག་ཆགས་ཟད་པས་རང་འགགས་སུ་འགྱུར་རོ་སྙམ་ན།  བག་ཆགས་དེ་ཉིད་གང་གིས་སྤོང་།  རྒྱུན་མཐའི་ཡེ་ཤེས་ཀྱིས་སྤོང་སྙམ་ན་དེ་ཡང་ཁྱེད་ལ་མི་རུང་སྟེ།  རྒྱུན་མཐའི་ཡེ་ཤེས་ནི་འཁྲུལ་སྣང་ཡིན་པས་དེ་སྤོང་བར་མི་ནུས་ཏེ།
སྤང་བྱ་ཐམས་ཅད་ཀྱི་ནང་ནས་ཤིན་ཏུ་སྤང་དཀའ་བ་ཡིན་པས་སོ། །ཤིན་ཏུ་སྤང་དཀའ་བ་དེ་དག་གི་གཉེན་པོ་མི་དགོས་པས་རང་འགགས་སུ་འགྱུར་ན།  གོང་གི་སྤང་བྱ་རྣམས་ནི་སྤང་སླ་བས།  གཉེན་པོ་མི་དགོས་པར་འགྱུར་ལ།  དེ་ལྟར་གཉེན་
པོ་བསྒོམས་པ་ལ་མི་ལྟོས་པར་འགྲོ་བ་ཐམས་ཅད་འབད་མེད་དུ་གྲོལ་བར་ཐལ་བ་ལ་བཟློག་ཏུ་མེད་དོ། །རྒྱུན་མཐའི་ཡེ་ཤེས་དེས་རིག་པ་ཕྱི་མ་བསྐྱེད་ན་སངས་རྒྱས་ཀྱི་སར་རིག་པ་མེད་པ་འགལ་ཞིང་།  མི་སྐྱེད་ན་ཆོས་དབྱིངས་བསྟོད་པར་ས་དང་པོ་

ནས་སངས་རྒྱས་ཀྱི་སའི་བར་དུ་ཆོས་སྐུ་རྟོགས་པ་གོང་འཕེལ་དུ་འགྱུར་བ་ཚེས་གཅིག་ནས་བཅོ་ལྔའི་བར་གྱི་ཟླ་བའི་དཔེ་དང་སྦྱར་ཏེ་གསུངས་པ་དང་འགལ་ལོ། །རྒྱུན་མཐའི་ཡེ་ཤེས་ཀྱིས་ཡེ་ཤེས་དང་།  སྤང་བྱ་གཉིས་
ཀྱི་ནང་ནས་སྤང་བྱ་རྒྱུན་གཅོད་པར་བྱེད་པ་ཡིན་གྱི་ཡེ་ཤེས་རྒྱུན་གཅོད་པ་ནི་མི་འཐད་དེ།  ཆོས་དབྱིངས་བསྟོད་པ་ལས།  ཇི་ལྟར་འོ་མ་དང་འདྲེས་ཆུ། །སྣོད་གཅིག་ན་ནི་གནས་པ་ལས། །ངང་པ་འོ་མ་འཐུང་བྱེད་ཅིང་། །ཆུ་ནི་མ་ཡིན་དེ་བཞིན་གནས། །
དེ་ཉིད་ཉོན་མོངས་ཀྱིས་གཡོགས་ན། །ཡེ་ཤེས་ལུས་ནི་གཅིག་གནས་ཀྱང་། །རྣལ་འབྱོར་པ་ཡིས་ཡེ་ཤེས་ལེན། །མི་ཤེས་པ་ནི་འདོར་བར་བྱེད། །ཅེས་གསུངས་པས་སོ། །སྐུ་དང་ཡེ་ཤེས་ལ་སོགས་པ་རང་རྒྱུད་ཀྱིས་བསྡུས་པ་མེད་པར་གཞན་སྣང་ཁོ་ན་
ཡིན་ན་ཚོགས་ལམ་པ་ལྟ་བུ་ལ་དངོས་སུ་སྣང་བ་དེ་ཉིད།  དེ་དག་གི་སེམས་ཡིན་ནམ།  དེ་ལས་གཞན་པ་ཞིག་ཡིན།  དང་པོ་ལྟར་ན་ཚོགས་ལམ་ཐོབ་པ་ཉིད་ན་སྟོབས་བཅུ་ལ་སོགས་པའི་ཡེ་ཤེས་ཐམས་ཅད་དང་།  མཚན་དཔེ་ལ་སོགས་པའི་གཟུགས་སྐུའི་
ཡོན་ཏན་ཐམས་ཅད་ཡོངས་སུ་རྫོགས་པར་འགྱུར་ཏེ།  དེ་དག་ཏུ་སྣང་བ་ནི་ཚོགས་ལམ་པ་རང་གི་སེམས་ཡིན་ཞིང་།  དེ་ལས་གཞན་པའི་སྐུ་དང་ཡེ་ཤེས་སངས་རྒྱས་རང་རྒྱུད་ཀྱིས་བསྡུས་པ་མེད་པའི་ཕྱིར་རོ། །གཞན་ཡིན་ན་སངས་རྒྱས་རང་སྣང་དང་
གདུལ་བྱའི་སེམས་སྣང་གཉིས་ཀ་ལས་མ་གཏོགས་པའི་སྐུ་དང་ཡེ་ཤེས་ལ་སོགས་པ་ནི་ངོ་མཚར་བའི་གནས་སོ། །གཉིས་པ་ནི་ཕྱིས་ཀྱི་དབུ་མ་པར་རློམ་པ་ཁ་ཅིག༥༦།  འདི་ལ་སངས་རྒྱས་མ་ཐོབ་བར་དུ་བློ་གཅིག་གིས་སྐད་ཅིག་མ་གཅིག་ལ་ཆོས་ཅན་སོ་སོར་

སྣང་བ་དང་།  ཆོས་ཉིད་གཉིས་ཀ་དངོས་སུ་མཁྱེན་པ་མི་འོང་བས་དེ་གཉིས་མཁྱེན་པ་རེས་འཇོག་ཏུ་འོང་ངོ་། །བདེན་འཛིན་གྱི་བག་ཆགས་མ་ལུས་པ་ཟད་དེ་སངས་རྒྱས་པ་ན་དུས་རྟག་ཏུ་དོན་དམ་བདེན་པ་མངོན་སུམ་དུ་རྟོགས་པའི་མཉམ་བཞག་ལ་བཞུགས་པས་
དེ་ལས་བཞེངས་པའི་མཉམ་རྗེས་རེས་འཇོག་མེད་པའི་ཕྱིར་དང་།  བདེན་གཉིས་རང་འགྲེལ་ལས།  མཁྱེན་པའི་སྐད་ཅིག་གཅིག་གིས་ནི། །ཤེས་བྱའི་དཀྱིལ་འཁོར་ཀུན་ཁྱབ་ཅན། །ཞེས་གསུངས་པ་ལྟར་ཡིན་པས་མཉམ་བཞག་གི་ཡེ་ཤེས་དེ་ལས་ངོ་བོ་ཐ་དད་
པའི་ཇི་སྙེད་པ་མཁྱེན་པའི་རྗེས་ཐོབ་ཀྱི་ཡེ་ཤེས་མེད་པའི་ཕྱིར་ན་ཡེ་ཤེས་གཅིག་གིས་བདེན་པ་གཉིས་ཀྱི་ཤེས་བྱ་ཐམས་ཅད་མཁྱེན་པར་འདོད་དགོས་སོ། །གང་གི་ཚེ་ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དེའི་ཚེ་བློ་དེའི་ངོར་གཉིས་སུ་སྣང་
བ་ཐམས་ཅད་ཉེ་བར་ཞི་བས་ཡེ་ཤེས་དེ་ཆུ་ལ་ཆུ་བཞག་པ་བཞིན་དུ་རོ་གཅིག་ཏུ་ཞུགས་པ་ཡིན་ལ་གང་གི་ཚེ་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པར་སོང་བ་དེའི་ཚེ་ཡུལ་ཡུལ་ཅན་སོ་སོར་སྣང་བའི་གཉིས་སྣང་ཡོད་ཀྱང་གཉིས་སྣང་འཁྲུལ་བའི་བག་ཆགས་
དྲུང་ནས་ཕྱུང་བས་སྣང་ཡུལ་ལ་མ་འཁྲུལ་བའི་གཉིས་སྣང་ཡིན་གྱི་འཁྲུལ་པའི་སྣང་བ་མ་ཡིན་ཏེ།  འདི་མ་འཁྲུལ་བའི་ཚུལ་གཞན་དུ་ལེགས་པར་བཤད་ཟིན་ཏོ། །སངས་རྒྱས་ཀྱི་སར་མཉམ་རྗེས་གཉིས་ཀ་ཡོད་པ་ནི།  རྒྱུད་བླ་མ་ལས།  ཤེས་རབ་ཡེ་
ཤེས་རྣམ་གྲོལ་རྣམས་ཞེས་སོགས་ཀྱིས་བསྟན་ལ།  རྗེས་ལས་ཐོབ་པ་ཞེས་པའི་དོན་ཡང་མཉམ་བཞག་ལས་ལངས་པའི་རྗེས་ཞེས་དུས་སྔ་ཕྱིའི་རྗེས་མ་ཡིན་གྱི་མཉམ་བཞག་དེའི་སྟོབས་ཀྱིས་ཐོབ་པའམ་དེ་ལས་བྱུང་བའི་དོན་ཏོ། །དེས་ན་ཆོས་ཅན་ལ་ལྟོས་

ཏེ་ཅི་ལྟ་བ་མཁྱེན་པ་མ་ཡིན་ནོ། །དོན་འདི་ལེགས་པར་ཤེས་ན་བདེན་གཉིས་ལས།  བརྟགས་པའི་ངོ་བོས་དབེན་པ་ཡི། །ཅི་ལྟར་སྣང་བ་འདི་ཁོ་ན། །བརྟེན་ཏེ་སྐྱེས་པ་ཐམས་ཅད་ནི། །ཐམས་ཅད་མཁྱེན་པས་མངོན་
སུམ་གཟིགས། །ཞེས་སོགས་ཀྱི་དོན་ཡང་ཅི་ལྟ་བ་བཞིན་རྟོགས་པར་འགྱུར་རོ།  ཞེས་བྱ་བ་བྲིས་སོ། །དེ་ལས་སངས་རྒྱས་ཀྱི་སར་མཉམ་རྗེས་རེས་འཇོག་མེད་པ་དང་ཡེ་ཤེས་གཅིག་གིས་ཤེས་བྱ་མ་ལུས་པ་ཅིག་ཆར་མཁྱེན་པ་དོན་ལ་འཐད་ཀྱང་ཁྱེད་ལ་འགལ་ཏེ།
ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བའི་བློ་དེ་ཉིད་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པའི་ཡེ་ཤེས་སུ་སོང་ངམ་མ་སོང་།  སོང་ན་དེའི་ཚེ་གཉིས་སྣང་ཡོད་པར་འགྱུར་ཏེ།  ཆོས་ཅན་ལ་ལྟོས་ཏེ་ཇི་སྙེད་པར་སོང་བའི་བློ་ཡིན་པའི་ཕྱིར། 
ཁྱབ་པ་ཁས།  མ་སོང་ན་དེའི་ཚེ་བློ་དེ་ལས་གཞན་པ་ཞིག་ཆོས་ཅན་ལ་ལྟོས་ཏེ་ཇི་སྙེད་པར་སོང་བ་ཡིན་ནམ། དེའི་རྗེས་སུ་བྱུང་བའི་བློ་ཞིག་དེར་སོང་བ་ཡིན།  དང་པོ་ལྟར་ན་བློ་གཅིག་གིས་ཆོས་ཅན་དང་།  ཆོས་ཉིད་ཅིག་ཆར་དུ་མཁྱེན་པར་འདོད་པ་དང་འགལ་ལ། 
ཕྱི་མ་ལྟར་ན་མཉམ་རྗེས་རེས་འཇོག་མེད་པ་དང་འགལ་ལོ། །ཇི་སྙེད་པ་མཁྱེན་པའི་ཡེ་ཤེས་ལ་གཉིས་སྣང་ཡོད་པ་ཡང་མི་འཐད་དེ།  དེས་གཉིས་སྣང་གི་བག་ཆགས་མ་ལུས་པ་སྤངས་པའི་ཕྱིར།  མ་ཁྱབ་ན།  གཉིས་སྣང་འཁྲུལ་པའི་བག་ཆགས་མ་ལུས་
པར་སྤངས་ན་གཉིས་སྣང་འཁྲུལ་པ་མེད་པས་ཁྱབ་པར་འདོད་པ་ཅི་ཞིག །བློ་གཅིག་ཉིད་ཅི་ལྟ་བ་ལ་ལྟོས་ནས་གཉིས་སྣང་ནུབ་པ་དང་།  ཇི་སྙེད་པ་ལ་ལྟོས་ནས་གཉིས་སྣང་དང་བཅས་པའི་དོན་གང་ཡིན་གང་ཡང་རུང་བ་ཞིག་སྒྲུབས་ཤིག །ཕྱི་མ་

གྲུབ་སྟེ།  ཅི་སྙེད་པ་ཡུལ་དུ་སྣང་ཞིང་ཡུལ་ཅན་དུ་མི་སྣང་།  ཡེ་ཤེས་ཡུལ་ཅན་དུ་སྣང་ཞིང་ཡུལ་དུ་མི་སྣང་བའི་ཕྱིར་ཞེ་ན།  སྔ་མ་ལ་ཡང་ཅིའི་ཕྱིར་མི་མཚུངས།  གལ་ཏེ་མི་མཚུངས་ཏེ།  ཇི་ལྟ་བ་རྟོགས་པའི་ཚེ་བློ་དེ་ཉིད་ཆུ་ལ་ཆུ་བཞག་པ་བཞིན་དུ་ཆོས་
ཉིད་དང་རོ་གཅིག་ཏུ་ཞུགས་པའི་ཕྱིར་རོ་ཞེ་ན།  ཇི་སྙེད་པ་རྟོགས་པའི་ཚེ་ནའང་གཉིས་སྣང་ནུབ་པར་ཁས་ལེན་དགོས་ཏེ།  དེའི་ཚེ་ཡེ་ཤེས་དེ་ཉིད་ཆུ་ལ་ཆུ་བཞག་པ་བཞིན་དུ་ཇི་སྙེད་པ་དང་རོ་གཅིག་ཏུ་ཞུགས་པའི་ཕྱིར་རོ། །མ་གྲུབ་ན།  སངས་རྒྱས་ཀྱི་ཡེ་ཤེས་
ཆོས་ཅན།  ཁྱོད་ལ་ཇི་ལྟ་བ་དང་ཇི་སྙེད་པ་ངོ་བོ་ཐ་དད་དུ་སྣང་བར་ཐལ།  ཁྱོད་ལ་ཇི་ལྟ་བ་དེ་རང་དང་ངོ་བོ་གཅིག་ཏུ་སྣང་།  ཇི་སྙེད་པ་དེ་རང་ལས་ངོ་བོ་གཞན་དུ་སྣང་བའི་ཕྱིར།  རྟགས་གསལ་གར་སོང་ཨེ་རིག །ཁྱབ་པ་འོ་ཅག་གིས་བྱེད་པ་ལགས་སོ། །གཞན་
ཡང་ཉོན་ཅིག །སངས་རྒྱས་ཀྱི་ཡེ་ཤེས་ཆོས་ཅན།  ཁྱོད་ལ་དུས་ཅིག་ཆར་དུ་ཆོས་ཅན་ཇི་སྙེད་པ་སྐྱེ་འགག་དང་བཅས་པ་དང་།  སྐྱེ་འགག་མེད་པ་གཉིས་ཀ་དངོས་སུ་སྣང་བར་ཐལ།  ཁྱེད་ལ་དུས་ཅིག་ཆར་དུ་ཇི་སྙེད་པ་གཉིས་སྣང་དང་བཅས་པའི་ཚུལ་གྱིས་
ཀྱང་སྣང་།  དེའི་ཆོས་ཉིད་ཇི་ལྟ་བ་གཉིས་སྣང་ནུབ་པའི་ཚུལ་གྱིས་ཀྱང་སྣང་བའི་ཕྱིར་རོ། །འདི་གཉིས་སོ་སོར་ཕྲལ་བའི་ཁྱབ་པ་གཞུང་ལུགས་འདིའི་དགོངས་པ་ཡིན་མིན་ལེགས་པར་སོམས་ཤིག །ཁྱེད་ལ་ནི་ཆོས་ཅན་ཇི་སྙེད་པ་སྣང་བ་ཙམ་གྱིས་ཀྱང་
སྐྱེ་འགག་དང་བཅས་པར་སྣང་བར་ཁས་ལེན་དགོས་ཏེ།  བདེན་གཉིས་ཀྱི་ལུང་དེ་སྐབས་འདིར་ཚད་ལྡན་དུ་ཁས་བླངས་པའི་ཕྱིར་རོ། །ཆོས་ཉིད་གཉིས་སྣང་ནུབ་པའི་ཚུལ་གྱིས་སྐྱེ་འགག་མེད་པར་སྣང་བས་མ་ཁྱབ་ན།  རིགས་པ་དྲུག་ཅུ་པར།  གང་

གིས་སྐྱེ་བར་རྣམ་བརྟགས་པ། །རྣམ་པར་མི་མཁས་དེ་ཡིས་ནི། །རྐྱེན་ལས་བྱུང་བའི་དོན་མ་མཐོང་། །ཞེས་པའི་དོན་ཇི་ལྟར་འཆད།  གསུམ་པ་ནི་འཕགས་པ་འོག་མ་གསུམ་གྱི་མཉམ་རྗེས་ཀྱིས་ཡུལ་རྟོགས་ཚུལ་མ་
ཤེས་ན་སངས་རྒྱས་ཀྱི་ཡེ་ཤེས་ཀྱིས་ཤེས་བྱ་རྟོགས་ཚུལ་གྱི་རྣམ་གཞག་ཁྱད་པར་དུ་འཕགས་པ་མི་ཤེས་པས་ཐོག་མར་དེ་བཤད་ན།  འདིར་འཕགས་པ་གསུམ་ཆར་གྱིས་སྐྱེ་མེད་མངོན་སུམ་དུ་རྟོགས་པའི་ལུགས་ཡིན་པས།  བདག་མེད་ལ་རྩེ་གཅིག་ཏུ་
མཉམ་པར་བཞག་པའི་མཐོང་སྒོམ་གྱི་མཉམ་བཞག་ན་ཆོས་ཅན་ཇི་སྙེད་པ་མི་སྣང་སྟེ།  དེའི་སྟོང་ཉིད་སྐྱེ་མེད་འཛིན་སྟངས་ཀྱི་གཙོ་བོར་འགྱུར་ཅིང་།  ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་གེགས་མ་ལུས་པར་མ་སྤངས་པའི་
ཕྱིར་རོ། །དེའི་རྗེས་ལ་ཐོབ་པའི་ཡེ་ཤེས་ལ་ནི་ཆོས་ཅན་ཇི་སྙེད་པ་སྐྱེ་འགག་དང་བཅས་པར་སྣང་སྟེ།  གཉིས་སྣང་གི་བག་ཆགས་མ་སྤངས་པས་སོ། །ཆོས་ཅན་ཇི་སྙེད་པ་གཉིས་སྣང་དང་བཅས་ཏེ་སྣང་སྟེ།  དེའི་ཚེ་མི་རྟག་སྡུག་བསྔལ་སོགས་ཀྱི་རྣམ་པ་
ཅན་ཡིན་པའི་ཕྱིར་རོ། །འོན་ཀྱང་བདེན་པར་འཛིན་པར་ནི་མི་འགྱུར་ཏེ།  བདེན་པའི་སྐྱེ་མེད་མངོན་སུམ་དུ་རྟོགས་པའི་ཕྱིར་རོ། །མདོར་ན་མཉམ་བཞག་ཏུ་སྐྱེ་འགག་ཙམ་ཡང་མི་སྣང་བས་ཇི་ལྟ་བ་རྟོགས་པ་དང་།  རྗེས་ཐོབ་ཏུ་བདེན་པའི་སྐྱེ་འགག་
མི་སྣང་ཡང་ཐ་སྙད་དུ་སྐྱེ་འགག་སྣང་བས་ཇི་སྙེད་པ་རྟོགས་པ་གཉིས་རེས་འཇོག་ཏུ་འབྱུང་གི་ཅིག་ཆར་དུ་མི་འབྱུང་བ་ནི་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་རྟོགས་པའི་རྟོགས་པ་མཐར་མ་ཐུག་པའི་གནད་ཀྱིས་སོ། །ད་ནི་དེ་ལས་ཁྱད་དུ་འཕགས་

པའི་ཚུལ་གྱིས་སངས་རྒྱས་ཀྱི་ཡེ་ཤེས་ཀྱིས་ཤེས་བྱ་མཁྱེན་ཚུལ་བཤད་པར་བྱ་སྟེ།  གཞུང་འདིར།  རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཅེས་ཏེ།  ཤེས་
བྱའི་སྒྲིབ་པ་ཕྲ་ཞིང་ཕྲ་བ་སྤངས་པའི་སྐད་ཅིག་མ་གཅིག་ལ་ཡེ་ཤེས་སྐད་ཅིག་མ་གཅིག་གིས་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་ཚེ་ཡེ་ཤེས་དེའི་ངོར་ཇི་ལྟ་བ་དང་།  ཇི་སྙེད་པ་དང་།  ཡུལ་ཅན་ཡེ་ཤེས་གསུམ་པོ་ངོ་བོ་ཐ་དད་དུ་མི་སྣང་
ལ།  དེའི་རྗེས་སུ་མཉམ་བཞག་དེ་ལས་ལངས་པ་ཡང་མི་སྲིད་དེ།  ཐུགས་མཉམ་པར་མ་བཞག་པ་མི་མངའ་བ་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་གསུངས་པའི་ཕྱིར་དང་།  དེ་ནས་བཟུང་སྟེ་ཡེ་ཤེས་དེའི་ངོར་དུས་སྔ་ཕྱིའི་དབྱེ་བ་ཡང་མེད་
པའི་ཕྱིར་ཏེ།  སྐྱེ་འགག་མི་སྣང་བའི་ཕྱིར་རོ། །དེ་གསུམ་དབྱེར་མེད་རོ་གཅིག་ཏུ་རྟོགས་པ་ལ་གདུལ་བྱའི་ངོར་ལྡོག་པའི་སྒོ་ནས་ཆ་ཤས་ཕྱེ་ན་ཇི་ལྟ་བ་རྟོགས་པའི་ཆ་ནས་མཉམ་བཞག་དང་།  ཇི་སྙེད་པ་རྟོགས་པའི་ཆ་ནས་རྗེས་ཐོབ་དང་།  ཡེ་ཤེས་དེ་ཉིད་
རྟོགས་པའི་ཆ་ནས་སོ་སོ་རང་རིག་པ་ཞེས་པའི་ཐ་སྙད་འཇོག་ལ།  ངོ་བོ་ཐ་དད་པ་མེད་པར་མ་ཟད་རྟོགས་ཚུལ་ཐ་དད་པ་ཙམ་ཡང་མེད་དོ། །དེས་ན་ཆོས་ཉིད་ཇི་ལྟ་བ་རྟོགས་ཀྱང་ཆོས་ཅན་ཇི་སྙེད་པའི་དབྱེ་བ་མ་འདྲེས་པ་སོ་སོར་རྟོགས་པའི་ཆ་ནས་འཕགས་པ་འོག་
མའི་མཉམ་བཞག་ལས་ཁྱད་པར་འཕགས།  ཆོས་ཅན་ཇི་སྙེད་པ་སྣང་ཡང་སྐྱེ་འགག་ཏུ་མི་སྣང་བ་དང་།  གཉིས་སྣང་མེད་པའི་ཆ་ནས་འཕགས་པ་འོག་མའི་རྗེས་ཐོབ་ལས་ཁྱད་པར་དུ་འཕགས་ཏེ།  གཞུང་ལུགས་ཚད་ལྡན་གྱི་བཤད་ཚུལ་ལ་བརྟེན་ནས། 

 འདི་ཙམ་ཞིག་སྨྲ་བར་ནུས་ཀྱིས་དེས་ཡུལ་རྟོགས་ཚུལ་ཇི་ལྟ་བ་བཞིན་སོ་སོ་སྐྱེ་བོས་བསམ་པར་ག་ལ་ནུས།  ད་ནི་དེ་དག་གི་སྒྲུབ་བྱེད་འགོད་པར་བྱ་སྟེ། གཉིས་སྣང་ནུབ་པའི་ལུང་ནི་ཇི་ལྟར་སྣོད་ཀྱི་དབྱེ་བས་ཞེས་སོགས་ཀྱི་རྩ་
འགྲེལ་ཡིན་ལ།  གཞན་ཡང་ཤེས་བྱའི་ཡུལ་སྐྱེ་བ་མེད་པ་ལ་ཡུལ་ཅན་གྱི་བློ་ཡང་སྐྱེ་བ་མེད་པར་ལྡན་པ་གསུངས་པ་རྣམས་ཀྱིས་བསྟན་ཏོ། །དེ་ཉིད་སྐྱེ་མེད་ལ་གཉིས་སྣང་ནུབ་པའི་ལུང་ཡིན་ནོ་སྙམ་ན་དེ་ཉིད་ཀྱིས་སྐྱེ་སོགས་ལ་ཡང་གཉིས་སྣང་ནུབ་པར་གྲུབ་
སྟེ།  སྐྱེ་བ་ཙམ་མི་སྣང་བ་གཉིས་སྣང་གི་སྐྱེ་བ་སྣང་བར་འགལ་བའི་ཕྱིར་རོ། །སངས་རྒྱས་ཀྱི་ཡེ་ཤེས་ལ་སྐྱེ་འགག་མེད་པའི་ལུང་ནི།  རིགས་པ་དྲུག་ཅུ་པར།  གང་གིས་སྐྱེ་དང་འཇིག་པ་དག །ཚུལ་འདི་ཡིས་ནི་སྤོང་གྱུར་པ། །རྟེན་ཅིང་འབྱུང་བ་
གསུངས་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་དང་།  འདིར་ཡང་།  དེ་ཚེ་སྐྱེ་བ་མེད་ཅིང་འགག་པ་མེད། །ཞེས་དང་།  འགྲེལ་པར།  ཡེ་ཤེས་ཀྱི་རང་བཞིན་ཅན་གྱི་སྐུ།  ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པ་ལས་ཤེས་བྱ་སྐྱེ་བ་མེད་
པས་སྐྱེ་བ་མེད་པ་དང་ལྡན་པར་གྱུར་པ་གང་ཡིན་པ་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། །ཞེས་དང་།  མདོ་ལས་ཀྱང་།  འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དགས་སོ།  ཞེས་གསུངས་པ་རྣམས་
སོ། །གལ་ཏེ་དེ་དག་དོན་དམ་པར་སྐྱེ་འགག་མེད་པའི་དོན་ཡིན་གྱི་ཐ་སྙད་དུ་མ་ཡིན་ནོ་སྙམ་ན་དེ་ནི་མ་ཡིན་ཏེ།  ཐ་སྙད་ནི་གདུལ་བྱའི་ངོར་ཁས་བླངས་པ་ཙམ་ཡིན་གྱི་སངས་རྒྱས་རང་སྣང་ལ་དོན་དམ་དང་ཐ་སྙད་གཉིས་སུ་དབྱེར་མེད་པའི་ཕྱིར་དང་།  རྒྱུད་བླར། 

 བསླུ་བའི་ཆོས་ཅན་ཕྱིར་ཞེས་པ་དང་འགྲེལ་པར།  མི་རྟག་པ་དང་།  འདུས་བྱས་དང་།  བརྫུན་པ་དང་།  བསླུ་བ་རྣམས་དོན་གཅིག་པར་གསུངས་ཤིང་།  འདི་འཕགས་པ་འོག་མའི་ལམ་བདེན་ལ་ཡོད་ཅིང་།  སངས་རྒྱས་ཀྱི་ཡེ་ཤེས་ལ་མེད་པ་ཅིག་དགོས་པ་
ལས།  དོན་དམ་པར་དེ་དག་མེད་པ་འཕགས་པ་འོག་མའི་ལམ་བདེན་ལ་ཡང་ཡོད་པའི་ཕྱིར་རོ། །དེ་ལྟར་ན་སངས་རྒྱས་ཀྱི་ཡེ་ཤེས་རྟག་པར་ཐལ་ཏེ།  ཐ་སྙད་དུ་ཡང་སྐྱེ་འགག་དང་བྲལ་བའི་ཕྱིར་སྙམ་ན།  ངེས་དོན་གྱི་བཀའ་དང་བསྟན་བཅོས་རྣམས་
ལས།  གཙང་བདག་བདེ་དང་རྟག་པའི་ཕ་རོལ་ཏུ་ཕྱིན་པར་གསུངས་པའི་སྟེང་དུ་སླེབ་འདུག་པས་ད་འདོད་ཐོག་དུ་བྱའོ། །བཞི་པ་ནི།  སློབ་དཔོན་འདིས་སྐུ་གསུམ་གྱི་རྣམ་གཞག་མཛད་པའི་ཐ་སྙད་ནི་ཆོས་ཀྱི་སྐུ་དང་།  ལོངས་སྤྱོད་རྫོགས་པའི་
སྐུ་དང་།  དེ་གཉིས་ཀྱི་རྒྱུ་མཐུན་གྱི་སྐུའོ། །དང་པོ་ནི།  སྔར་བཤད་པའི་དབྱིངས་དང་ཡེ་ཤེས་དབྱེར་མེད་པ་དེ་ཉིད་དོ། །གཉིས་པ་ནི་དེ་ཉིད་མངོན་སུམ་དུ་མཛད་པའི་སྐུ་འོག་མིན་གྱི་གནས་ན་བཞུགས་པའི་མཚན་དང་དཔེ་བྱད་ཀྱིས་སྤྲས་པའོ། །གསུམ་
པ་ནི་དེ་ཉིད་ཀྱི་སྐུ་གཅིག་གམ་བ་སྤུའི་ཁུང་བུ་གཅིག་ལའང་རང་གཞན་གྱི་དུས་གསུམ་གྱི་སྤྱོད་པ་དང་།  འཁོར་འདས་ཀྱི་སྣང་བ་མ་ལུས་པ་སྟོན་པ་སྟེ།  འདི་ལ་སྤྲུལ་པའི་སྐུ་ཞེས་པའི་ཐ་སྙད་ནི་མི་མཛད་པར་སྣང་ངོ་། །འདི་དག་ལ་སྐུ་གསུམ་ཞེས་པའི་ཐ་
སྙད་མཛད་པ་ཡང་།  དག་པ་འདི་ནི་བཞེད་པ་འཇུག་པ་ཡིས། །ཞེས་པའི་སྔ་འགྲེལ་དུ་སྐུ་གསུམ་རྫོགས་པར་བརྗོད་ནས་རྣམ་པར་རྟོག་པ་མི་མངའ་བར་ཟིན་ཀྱང་བཞེད་པ་ལ་མངའ་བསྒྱུར་བ་ཉིད་ཕུན་སུམ་ཚོགས་པར་བསྟན་པའི་ཕྱིར་བཤད་པ་ཞེས་པས་

འགྲུབ་བོ། །འོ་ན་སྤྲུལ་སྐུའི་ཐ་སྙད་གཏན་མི་བཞེད་དམ་སྙམ་ན་དེ་ལྟ་བུའི་སྐུ་གསུམ་བརྙེས་ཟིན་ནས་གདུལ་བྱ་གང་ན་ཡོད་པའི་གནས་དེ་དང་དེར་མཛད་པ་བཅུ་གཉིས་ལ་སོགས་པའི་གང་ལ་ཅི་འདུལ་སྟོན་པ་ཉིད་སྤྲུལ་སྐུར་
བཞེད་དེ།  སླར་ཡང་མི་གཡོའི་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས་ཞེས་དང་།  དེའི་འགྲེལ་པར།  བཅོམ་ལྡན་འདས་ནི་ཁམས་གསུམ་ལས་འདས་སུ་ཟིན་ཀྱང་སྤྲུལ་པའི་སྐུ་རྣམས་ཀྱིས་ཡབ་དང་ཡུམ་དང་།  སྲས་ལ་སོགས་པ་དང་
འབྲེལ་པར་སྟོན་ཅིང་འཇིག་རྟེན་དང་རྗེས་སུ་བསྟུན་ཏེ།  ཞེས་གསུངས་སོ། །གཞུང་ལུགས་གཞན་ལས་སྐུ་གསུམ་གྱི་རྣམ་གཞག་མཛད་པ་ལྟར་ན་སྔར་གྱི་རྒྱུ་མཐུན་གྱི་སྐུ་དེ་ལོངས་སྐུའི་ཁོངས་སུ་བསྡུ་བར་མངོན་ནོ། །གཉིས་པ་གཞུང་གི་དོན་ལ་འཇུག་པ་ལ་གསུམ་
སྟེ།  བྱང་ཆུབ་ཇི་ལྟར་བརྙེས་པའི་ཚུལ། །བརྙེས་བྱ་སྐུ་ཡི་རྣམ་བཞག་བཤད། །དུས་ཀྱི་སྒོ་ནས་མཆོག་ཏུ་བསྔགས་པའོ། །དང་པོ་ལ་གཉིས་ཏེ།  དངོས་དང་།  རྩོད་པ་སྤོང་པའོ། །དང་པོ་ལ་གསུམ་སྟེ།  དུས་ནམ་གྱི་ཚེ།  གནས་གང་དུ།  ཡེ་ཤེས་ཇི་ལྟར་བརྙེས་
པའི་ཚུལ་ལོ། །དང་པོ་ནི།  གང་ཕྱིར་སོགས་ཏེ།  འདིར་ཁ་ཅིག༥༧།  ཚིག་རྐང་གཉིས་པ་ལ་ནག་ཚོའི་འགྱུར་ལས།  སླར་ཡང་སྟོབས་བཅུ་བསྐྱེད་པའི་སྔོན་གྱི་ས་དེར་འབད་པ་མཛད་གྱུར་པ། །ཞེས་འབྱུང་བ་ལྟར་ལེགས་སོ།  ཞེས་བྲིས་པ་ནི་འགྲེལ་པར་དུས་ཕྱིས་སངས་རྒྱས་ཀྱི་ས་
ལ་འབད་པ་བརྩམ་པར་འགྱུར་ལ།  ཞེས་པ་དང་འགལ་ཏེ།  འགྱུར་དེ་ལྟར་ན་སླར་ཡང་འབད་པའི་ཡུལ་དེ་སྔོན་གྱི་ས་དེར་འཆད་དགོས་པའི་ཕྱིར་རོ། །དེས་ན་ཚིག་རྐང་དང་པོས་དཔེ་སྟོན་ཅིང་།  དཔེ་དེ་བཞིན་དུ་སངས་རྒྱས་པའི་སྔོན་ས་བཅུ་པ་བརྙེས་པའི་ཚེ་ཞེས་

འཆད་པ་ཉིད་འགྲེལ་པའི་དགོངས་པ་སྟེ།  འོག་ཏུ་ཐུབ་དབང་དུས་གཅིག་ཁོ་ནར་དེའི་རྒྱུ་མཐུན་ཅེས་པའི་འགྲེལ་བར།  ཐམས་ཅད་མཁྱེན་པའི་ཡེ་ཤེས་ཀྱི་གནས་སྐབས་ཀྱི་སྔ་རོལ་འཁོར་བ་ཐོག་མ་མེད་པར་ཞེས་གསུངས་པ་དང་མཐུན་ནོ། །གཉིས་པ་ནི།  འོག་མིན་
སོགས་སོ། །གསུམ་པ་ནི།  ཇི་ལྟར་སོགས་ཏེ།  ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་རྟོགས་པའི་སྒོ་ནས་རོ་གཅིག་རྒྱུའི་ཆོས་ཅན་ཇི་སྙེད་པའི་དབྱེ་བ་མ་ལུས་པ་ཡང་བློ་སྐད་ཅིག་མ་གཅིག་གིས་ཅིག་ཆར་དུ་རྟོགས་ཞེས་པའོ། །གཉིས་པ་ལ་གཉིས་ཏེ།  རྩོད་པ་དང་།  ལན་ནོ། །
དང་པོ་ནི།  གང་ཚེ་སོགས་ཏེ།  ཚིག་རྐང་དང་པོ་གསུམ་གྱིས་ཡེ་ཤེས་མི་འཐད་པའི་རྩོད་པ་སྟོན་ཏེ།  སྤྲོས་པ་ཉེ་བར་ཞི་བའི་སྐྱེ་མེད་དེ་ཁོ་ན་ཉིད་ཡིན་ན་དེ་ལ་བློ་མི་འཇུག་པར་ཁས་ལེན་དགོས་ཏེ།  རྣམ་པ་མེད་པར་ཡུལ་རིག་པ་མི་འཐད་ལ།  སྐྱེ་མེད་ཀྱི་རྣམ་པ་ཅན་གྱི་
བློ་ཡང་མི་སྲིད་པའི་ཕྱིར་ཏེ།  སྐྱེ་བ་མེད་ན་རྣམ་པ་ཉིད་ཀྱང་མ་སྐྱེས་པའི་ཕྱིར་སྙམ་དུ་སེམས་སོ། །བློ་མ་ཞུགས་པར་ཞེས་སོགས་ཀྱི་དོན་ནི་གོ་སླའོ། །ཚིག་རྐང་ཐ་མས་ཆོས་སྟོན་པ་མི་འཐད་པའི་རྩོད་པ་སྟོན་ཏེ།  སེམས་སྐྱེ་བ་མེད་ན་དེ་ཁོ་ན་ཉིད་མཁྱེན་པ་པོ་མེད་ལ་
དེ་མེད་པར་དེ་ཁོ་ན་ཉིད་གཞན་ལ་སྟོན་པ་མི་འཐད་དོ་སྙམ་དུ་སེམས་ཏེ།  སྔ་མས་ཡུལ་སྐྱེ་མེད་དང་།  ཕྱི་མས་ཡུལ་ཅན་སྐྱེ་མེད་ལ་རྩོད་པའོ། །གཉིས་པ་ལ་གཉིས་ཏེ།  སྐྱེ་བ་མེད་ཀྱང་དེ་ཡི་རིགས་པ་འཐད། །སྐྱེ་བ་མེད་ཀྱང་དེ་ཉིད་སྟོན་པ་འཐད་པའོ། །དང་པོ་
ནི།  གང་ཚེ་སོགས་ཏེ།  ཚིག་རྐང་ཕྱི་མ་གཉིས་ཀྱིས་ཁྱེད་རང་དངོས་སྨྲ་བ་རྣམས་ཀྱང་སེམས་སྔོན་པོའི་རྣམ་ལྡན་དུ་གྱུར་པ་ལ་སྔོན་པོ་ཤེས་སོ་ཞེས་ཐ་སྙད་འདོགས་པ་བཞིན་ཞེས་དཔེ་སྟོན་ལ།  དང་པོ་གཉིས་ཀྱིས་ཡུལ་སྐྱེ་མེད་ཡིན་པ་ལྟར་བློ་ཡང་སྐྱེ་མེད་དུ་གྱུར་པས་སྐྱེ་

མེད་ཀྱི་རྣམ་པ་སྟོན་ཅེས་ཐ་སྙད་གདགས་སུ་རུང་ལ།  དེས་ན་སྐྱེ་མེད་རྟོགས་ཞེས་ཉེ་བར་བཏགས་པ་ཙམ་ཡིན་གྱི་ཡུལ་དང་ཡུལ་ཅན་གྱི་ཚུལ་གྱིས་དངོས་སུ་རྟོགས་པ་ནི་མ་ཡིན་ཞེས་སྟོན་ཏེ།  འགྲེལ་པར།  དེའི་ཕྱིར་བཏགས་
པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གོ།  དངོས་སུ་ན་འགའ་ཞིག་འགའ་ཞིག་གིས་ཤེས་པ་ནི་མ་ཡིན་ཏེ།  ཤེས་པ་དང་ཤེས་བྱ་གཉིས་ཀ་མ་སྐྱེས་པའོ་ཞེས་གསུངས་པའི་དོན་དཔྱིས་ཕྱིན་པའོ། །མཁས་པ་ཆེན་པོ་དག་ཀྱང་འདིར་སྐྱེ་བ་དང་བྲལ་ཞེས་པའི་
དོན་བློ་ཉིད་ཡུལ་སྐྱེ་མེད་དུ་གྱུར་པ་ལ་འཆད་པ་ནི་དཔེ་དོན་མི་འགྲིག་ཏེ།  དེ་ལྟ་ན་སྔོན་པོའི་རྣམ་པ་ཅན་གྱི་བློ་ཉིད་ཡུལ་སྔོན་པོ་ཉིད་དུ་འགྱུར་བས་སོ། །འགྲེལ་པ་ལས།  རྣམ་པར་ཤེས་པ་སྔོན་པོའི་རྣམ་པར་བསྲེལ་བར་ཉེ་བར་སྐྱེ་བ་ན་སྔོན་པོ་ཤེས་སོ་ཞེས་བརྗོད་པ་དེ་
བཞིན་དུ་ཤེས་པ་དེ་ཁོ་ན་ཉིད་ཀྱི་རྣམ་པའི་རྗེས་སུ་བྱེད་པ་སྐྱེ་བ་ན་དེ་ཁོ་ན་ཉིད་ཤེས་སོ་ཞེས་ཉེ་བར་གདགས་སོ་ཞེས་དཔེ་དོན་གཉིས་ཀར་ཡུལ་ཅན་གྱི་ཤེས་པ་སྐྱེ་བར་བཤད་པ་དང་འགལ་ལོ། །དེས་ན་སྐྱེ་བ་དང་བྲལ་བ་ཞེས་པ་ནི་རིགས་པ་དྲུག་ཅུ་པའི་འགྲེལ་པར་སྐྱེ་
བ་མེད་པའི་ངོ་བོ་དེ་ལ་ཤེས་པས་སྐྱེ་བ་མངོན་དུ་བྱེད་མི་སྲིད་ཞེས་འབྱུང་བ་ལྟར་ཡུལ་སྐྱེ་མེད་ལ་སྐྱེ་བར་སྣང་མི་སྲིད་པས་ཡུལ་གྱི་གནས་ལུགས་དང་བློའི་འཛིན་སྟངས་མཐུན་པས་བློ་ཡུལ་གྱི་རྣམ་པ་ཅན་དུ་འགྱུར་རོ། །འགྲེལ་པར་ཤེས་པ་དང་ཤེས་བྱ་གཉིས་ཀའང་
མ་སྐྱེས་པའི་ཕྱིར་ཞེས་པ་ནི་རང་བཞིན་གྱིས་སྐྱེ་བ་མེད་པ་ལ་དགོངས་ཀྱི་ཐ་སྙད་དུ་སྐྱེ་བ་མེད་པ་ནི་མ་ཡིན་ཏེ།  ཚིག་གསལ།  དེ་ཁོ་ན་ཉིད་ཀྱི་ཡེ་ཤེས་སྐྱེས་པར་འ༷གྱུར་བ་དེའི་ཚེ་དེ་ཁོ་ན་ཉིད་མ་རྟོགས་པའི་ཚུལ་གྱིས་རྟོགས་པར་འགྱུར་ཏེ།  ཞེས་འབྱུང་བས་སོ་ཞེས་

གསུངས་པ་ནི་དེང་སང་གི་ཐ་སྙད་དང་བསྟུན་ན་འཆད་ཚུལ་ཕུན་སུམ་ཚོགས་པར་སྣང་ཡང་སངས་རྒྱས་ཀྱི་ཡེ་ཤེས་ལ་སྐྱེ་བ་ཐ་སྙད་དུ་ཡོད་པ་དེ་སངས་རྒྱས་རང་ངོར་ཡིན་ནམ།  གདུལ་བྱའི་གཞན་ངོར་ཡིན།  དང་པོ་ལྟར་ན་རྒྱུད་བླར།  བསླུ་བའི་ཆོས་ཅན་ཕྱིར།  ཞེས་
གསུངས་པའི་བསླུ་བའི་དོན་དེ་བྱང་སེམས་འཕགས་པའི་ལམ་བདེན་དང་།  སངས་རྒྱས་ཀྱི་ཡེ་ཤེས་གཉིས་ལ་ཡོད་མེད་ཁྱད་པར་མེད་པར་འགྱུར་ཏེ།  དོན་དམ་པར་མེད་མཉམ་དང་།  ཐ་སྙད་དུ་ཡོད་མཉམ་ཡིན་པའི་ཕྱིར།  འོ་ན་བྱང་སེམས་འཕག་པའི་མཐོང་
སྒོམ་མཉམ་བཞག་རང་ངོར་ཡེ་ཤེས་དེ་ཐ་སྙད་དུའང་མ་སྐྱེས་པར་ཁས་བླངས་པས་དེ་ལའང་བསླུ་བ་དེ་མི་ལྡན་པར་འགྱུར་རོ་སྙམ་ན།  ད་ལྟ་མི་ལྡན་ཡང་རྗེས་ཐོབ་ཀྱི་གནས་སྐབས་སུ་བསླུ་བ་དེར་འགྱུར་བའི་ཆ་ནས་འཇོག་པས་སྐྱོན་མེད་ལ་རྒྱུན་མཐའི་ཡེ་ཤེས་ནི་དེའི་
རིགས་སུ་གཏོགས་པས་དེར་བསྡུ་བ་ཙམ་ཏེ།  མཉམ་བཞག་ལས་ལྡང་བ་མི་སྲིད་པ་རྒྱུན་མཐའི་ཡེ་ཤེས་ལ་ཡོད་ཀྱང་དེ་སངས་རྒྱས་ཀྱི་ཁྱད་ཆོས་སུ་འཇོག་པ་ལྟར་རོ། །གལ་ཏེ་གདུལ་བྱའི་གཞན་ངོར་སྐྱེ་བ་ཡོད་པ་ཙམ་ལ་འཇོག་ན་དེས་སྐྱེ་བ་ཡོད་པར་མི་འགྲུབ་སྟེ། 
གཞན་དུ་ན་སངས་རྒྱས་ལ་ངར་འཛིན་ཡོད་པར་ཐལ་བ་སོགས་མཐའ་ཡས་སོ། །དེས་ན་ཡུལ་སྐྱེ་མེད་མངོན་སུམ་དུ་རྟོགས་པའི་ཚེ་ཡུལ་ཅན་ཡེ་ཤེས་སྐྱེ་བར་བཤད་པ་ནི་གཞན་ངོར་ཡིན་ལ་གཞན་ངོར་ནི་དོན་དམ་པར་སྐྱེ་བ་དང་ཐ་སྙད་དུ་སྐྱེ་བ་གཉིས་ཀ་ཡོད་དོ། །མ་སྐྱེས་
པར་བཤད་པ་རྣམས་ནི་རང་ངོར་ཏེ་རང་ངོ་རྣམས་ནི་ཐ་སྙད་དང་དོན་དམ་གང་དུ་ཡང་སྐྱེ་བ་མེད་དོ། །ཤིན་ཏུ་ཟབ་པའི་གནད་འདི་དག་ནི་གཞན་གྱི་བློ་ཡུལ་དུ་འཆར་བ་དཀའ་ན་ཡང་རང་ཉིད་དྲན་པ་གསོ་བའི་ཕྱིར་བྲིས་པའོ། །གཉིས་པ་ལ་གཉིས་ཏེ།  སྐྱེ་བ་མེད་ཀྱང་

ཆོས་ཀྱི་རྣམ་རིག་འབྱུང་། །རྣམ་རྟོག་མེད་ཀྱང་ཆོས་སྟོན་འཐད་པའི་དཔེའོ། །དང་པོ་ནི།  དེ་ཡི་སོགས་སོ། །གཉིས་པ་ནི།  ཇི་ལྟར་སོགས་སོ། །གཉིས་པ་བརྙེས་བྱ་སྐུའི་རྣམ་གཞག་བཤད་པ་ལ་གཉིས་ཏེ།  སྐུ་གསུམ་ཡོན་
ཏན་བཅས་པ་བཤད། །སྤྲུལ་སྐུ་ཕྲིན་ལས་བཅས་པ་བཤད་པའོ། །དང་པོ་ལ་གསུམ་སྟེ།  རྟེན་སྐུ་གསུམ་བཤད།  བརྟེན་པ་ཡོན་ཏན་བཤད།  དེ་དག་གཉིས་སུ་བསྡུ་བའོ། །དང་པོ་ལ་གསུམ་སྟེ།  སྤྲོས་པ་ཉེར་ཞིའི་ཆོས་སྐུ་བཤད། །བསོད་ནམས་བརྒྱས་ཟིན་ལོངས་སྐུ་བཤད། །གཉིས་ཀྱི་རྒྱུ་མཐུན་སྟོན་ཚུལ་བཤད་
པའོ། །དང་པོ་ནི།  ཤེས་བྱའི་སོགས་ཏེ།  ཤེས་བྱའི་བུད་ཤིང་སྐམ་པོ་ནི་སྐྱེ་འགག་སོགས་ཡིན་ལ་དེ་བསྲེགས་པས་ཞི་བ་ནི་སྐྱེ་མེད་མངོན་དུ་གྱུར་པ་སྟེ།  ཇི་ལྟ་བ་དང་།  ཇི་སྙེད་པ་དང་།  ཡེ་ཤེས་གསུམ་པོ་དབྱེར་མེད་པར་མངོན་དུ་གྱུར་ཞེས་པའི་དོན་ཏོ། །སེམས་འགགས་པས་
ཞེས་པའི་འགྲེལ་པར་དེ་ལྟར་ན་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས་ཞེས་གསུངས་ཏེ།  སེམས་བྱུང་ནི་དམིགས་རྣམ་མི་འདྲ་བས་རབ་ཏུ་ཕྱེ་བ་སྟེ།  དེའི་དམིགས་རྣམ་ཀྱིས་སེམས་
ཀྱང་དེ་དང་དམིགས་རྣམ་མཚུངས་པར་བསྒྱུར་བ་ནི་མཚུངས་པ་ལྔས་མཚུངས་ཀྱི་དོན་ཡིན་པས་སངས་རྒྱས་ཀྱི་སར་སེམས་སེམས་བྱུང་ཡོད་ན་ཤེས་པ་དམིགས་རྣམ་མི་འདྲ་བ་དུ་མ་ཡོད་དགོས་པས་དེ་མེད་པའི་ཕྱིར་ན་སེམས་སེམས་བྱུང་གཉིས་མེད་ཞེས་ཏེ།  ཤེས་
པ་ཙམ་ལ་སེམས་སུ་འཇོག་པ་མེད་པ་ནི་མ་ཡིན་ནོ། །གཉིས་པ་ནི།  ཞི་སྐུ་སོགས་སོ། །གསུམ་པ་ལ་གསུམ་སྟེ།  གཟུགས་སྐུ་གཅིག་ལ་རང་གི་རྣམ་འགྱུར་སྟོན། །བ་སྤུའི་ཁུང་བུར་རང་གཞན་རྣམ་ཐར་སྟོན། །བཞེད་པ་ཙམ་གྱིས་མངའ་བསྒྱུར་གཞན་ཡང་སྟོན་

པའོ། །དང་པོ་ལ་གཉིས་ཏེ།  འཁོར་བའི་སྤྱོད་པ་སྟོན་པ།  སྦྱིན་སོགས་ཀྱི་སྤྱོད་པ་སྟོན་པའོ། །དང་པོ་ནི་ཐུབ་དབང་སོགས་སོ། །གཉིས་པ་ནི་སངས་རྒྱས་སོགས་སོ། །གཉིས་པ་ལ་གཉིས་ཏེ།  རང་གི་སྤྱོད་པ་སྟོན་པ།  གཞན་གྱི་སྤྱོད་པ་སྟོན་པའོ། །དང་པོ་ནི། 
དེ་བདག་སོགས་ཏེ། 
སྔར་གྱི་སྤྱོད་པ་གཉིས་ཀའང་བ་སྤུའི་ཁུང་བུར་སྟོན་ཅེས་པའོ། །གཉིས་པ་ལ་གསུམ་སྟེ།  སངས་རྒྱས་འཕགས་པའི་སྤྱོད་པ་སྟོན་པ།  འཕགས་པ་འོག་མའི་སྤྱོད་པ་སྟོན་པ།  སོ་སོ་སྐྱེ་བོའི་སྤྱོད་པ་སྟོན་པའོ། །དང་པོ་ནི།  སངས་རྒྱས་སོགས་སོ། །གཉིས་པ་ནི། 
དེ་བཞིན་སོགས་སོ། །གསུམ་པ་ནི།  དེ་ལྷག་སོགས་སོ། །གསུམ་པ་ལ་གཉིས་ཏེ།  ཡུལ་ལ་མངའ་བསྒྱུར་བ།  དུས་ལ་མངའ་བསྒྱུར་བའོ། །དང་པོ་ནི།  དག་པ་སོགས་སོ། །གཉིས་པ་ནི།  རྣམ་རྟོག་སོགས་སོ། །གཉིས་པ་རྟེན་པ་ཡོད་ཏན་བཤད་པ་ལ་གསུམ་སྟེ།  རིགས་ཀྱི་
དབྱེ་བ་རྣམ་བཅུར་བསྡུ། །གསལ་བའི་དབྱེ་བ་བརྗོད་མི་ནུས། །འདིར་བཤད་གཞན་ལ་བརྟེན་ནས་སྨྲས་པའོ། །དང་པོ་ལ་གཉིས་ཏེ།  མདོར་བསྟན།  རྒྱས་པར་བཤད་པའོ། །དང་པོ་ནི།  གནས་དང་སོགས་སོ། །གཉིས་པ་ལ་བཅུ་ལས།  གནས་དང་གནས་
མ་ཡིན་པ་མཁྱེན་པའི་སྟོབས་ནི།  རྒྱུ་གང་སོགས་སོ། །ལས་ཀྱི་རྣམ་པར་སྨིན་པ་མཁྱེན་པའི་སྟོབས་ནི།  འདོད་དང་སོགས་ཏེ།  འགྲེལ་པར།  ལས་ཡིད་དུ་འོང་བ་དང་།  ལས་ཡིད་དུ་མི་འོང་བ་དང་།  ཡིད་དུ་འོང་བ་དང་ཡིད་དུ་མི་འོང་བའི་ལས་ཟད་པའི་རྒྱུ་ཟག་པ་མེད་པ་དང་། 
རྣམ་པ་གསུམ་པོ་དེའི་རྣམ་པར་སྨིན་པ་ལས་ལྟར་ཤིན་ཏུ་སྣ་ཚོགས་པ་དུས་གསུམ་གྱིས་བསྡུས་པ་ཞེས་གསུངས་པས།  ཟག་མེད་ཀྱི་ལས་ཀྱིས་རྣམ་སྨིན་མི་འབྱིན་པ་མངོན་པ་གོང་འོག་གི་ལུགས་ཡིན་ཀྱང་།  འབྱིན་པ་དབུ་མ་པའི་ལུགས་ཡིན་པས་ཕྱོགས་གཅིག་

མཐོང་ནས་གཞན་སུན་འབྱིན་པར་མི་བྱ་སྟེ།  མངོན་རྟོགས་རྒྱན་ལས་ཀྱང་།  དེ་མཐའ་དེ་ཡི་རྣམ་སྨིན་ནི། །ཞེས་གསུངས་པའང་མཐོང་བར་བྱའོ། །མོས་པ་སྣ་ཚོགས་མཁྱེན་པའི་སྟོབས་ནི།  འདོད་ཆགས་སོགས་སོ། །ཁམས་སྣ་ཚོགས་མཁྱེན་
པའི་སྟོབས་ནི།  སངས་རྒྱས་སོགས་ཏེ།  འགྲེལ་པར་རང་བཞིན་དང་།  ངོ་བོ་དང་།  སྟོང་པ་ཉིད་ཅེས་བྱ་བ་ནི་རྣམ་གྲངས་དག་གོ་ཞེས་གསུངས་པས་མིག་ལ་སོགས་པའི་ཁམས་བཅོ་བརྒྱད་ཀྱི་ནང་སྟོང་པ་ཉིད་སོགས་གསུམ་ཤེས་པ་དང་།  ས་ལ་སོགས་པའི་ཁམས་ནམ་
མཁའི་ཁམས་ཇི་ལྟ་བ་བཞིན་དུ་ཤེས་པ་དང་།  དེ་བཞིན་དུ་འདོད་པ་ལ་སོགས་པའི་ཁམས་གསུམ་དང་།  འདུས་བྱས་དང་།  འདུས་མ་བྱས་དང་།  ཀུན་ནས་ཉོན་མོངས་པ་དང་།  རྣམ་པར་བྱང་པ་དང་།  འཁོར་བ་དང་མྱ་ངན་ལས་འདས་པའི་ཁམས་དྲུག་གི་རང་གི་མཚན་ཉིད་
ཤེས་པ་སྟེ།  དེ་ལྟར་ན་འཇིག་རྟེན་པའི་ཁམས་གང་ཡིན་པ་དང་།  རབ་ཏུ་གནས་པའི་ཁམས་གང་ཡིན་པ་དང་།  རྗེས་སུ་ཁྲིད་པའི་ཁམས་གང་ཡིན་པ་དང་།  ཐོགས་པའི་ཁམས་གང་ཡིན་པ་དང་།  བསམ་པའི་ཁམས་གང་ཡིན་པ་དང་།  བརྟེན་པའི་ཁམས་གང་ཡིན་པ་
དེ་བཞིན་གཤེགས་པས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ་ཞེས་གསུངས་ཏེ།  གཞན་ནས་གསུངས་པ་དང་ཚུལ་མི་འདྲ་བར་སྣང་ངོ་། །དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ནི།  ཀུན་ཏུ་སོགས་ཏེ།  ཀུན་ནས་ཉོན་མོངས་པ་དང་རྣམ་པར་བྱང་བའི་དབང་པོ་
རྣོ་འབྲིང་རྟུལ་གསུམ་དང་།  མིག་སོགས་དབང་པོ་ཉི་ཤུ་རྩ་གཉིས་ཀྱི་ངོ་བོ་དང་།  ཕན་ཚུན་འབྲས་བུ་གྲུབ་པའི་ནུས་པ་མཁྱེན་པ་ལ་བཤད་དོ། །ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི།  ལམ་འགར་སོགས་ཏེ།  གཞན་ནས་བྱང་ཆུབ་གསུམ་

པོ་ཐམས་ཅད་དུ་འགྲོ་བའི་ལམ་ཞེས་པ་ཙམ་ལ་འཇོག་ལ།  འདིར་ནི་འཁོར་བར་འགྲོ་བའི་ལམ་སོགས་ལའང་འཇོག་པར་སྣང་ངོ་། །ཀུན་ནས་ཉོན་མོངས་པ་དང་རྣམ་པར་བྱ་བ་མཁྱེན་པའི་སྟོབས་ནི།  འཇིག་རྟེན་སོགས་སོ། །སྔོན་གྱི་གནས་རྗེས་སུ་དྲན་
པ་མཁྱེན་པའི་སྟོབས་ནི།  ཇི་སྙེད་སོགས་སོ། །འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི།  སེམས་ཅན་སོགས་སོ། །ཟག་པ་ཟད་པ་མཁྱེན་པའི་སྟོབས་ནི།  རྣམ་ཀུན་སོགས་ཏེ།  འགྲེལ་པར་གང་གིས་སེམས་ཀྱི་རྒྱུད་འབགས་པར་བྱེད་ཅིང་བསྒོ་བར་བྱེད་ལ་རྗེས་
སུ་བགྲོད་པར་བྱེད་པ་དེ་ནི་བག་ཆགས་ཏེ་ཉོན་མོངས་པའི་མུན་པ་མཐུག་པོ་སྟེ།  གོམས་པ་དང་།  རྩ་བ་དང་།  བག་ཆགས་ཞེས་བྱ་བ་ནི་རྣམ་གྲངས་དག་གོ་ཞེས་བྱ་བ་ནི།  དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་ཡིན་ལ།  འདོད་ཆགས་ལ་
སོགས་པའི་བག་ཆགས་ཡོད་པ་ནི་ལུས་དང་ངག་གི་འཇུག་པ་རྣམ་པ་དེ་ལྟ་བུའི་རྒྱུ་ཡང་ཡིན་ཏེ།  མ་རིག་པ་དང་འདོད་ཆགས་ལ་སོགས་པའི་བག་ཆགས་དེའང་རྣམ་པ་ཐམས་ཅད་མཁྱེན་པ་དང་།  སངས་རྒྱས་ཁོ་ན་ལ་ལྡོག་པར་འགྱུར་གྱི།  གཞན་དག་ལ་ནི་མ་ཡིན་ནོ་ཞེས་
གསུངས་པས།  ལུགས་འདིས་རྒྱུད་བླ་དང་མཐུན་པར་ཉོན་མོངས་པའི་བག་ཆགས་ཤེས་སྒྲིབ་ཏུ་བཞེད་དོ། །འདི་ནི་གཞུང་ལུགས་གཉིས་ཆར་གྱི་དགོངས་པ་སྒྲིབ་པ་གཞན་གྱི་བག་ཆགས་ཤེས་སྒྲིབ་ཏུ་ཚུར་འཇོག་པའི་ལུགས་ཡིན་ཞིང་།  ཤེས་སྒྲིབ་ཀྱི་རྣམ་རྟོག་
ནི་འཁོར་གསུམ་དུ་རྣམ་པར་རྟོག་པ་ལ་འཇོག་པའང་འདྲའོ། །དགོས་པའི་སྒོ་ནས་ཐ་སྙད་འཇོག་ཚུལ་མི་འདྲ་བ་ཡོད་པ་ཙམ་གྱིས་དགོངས་པ་མི་མཐུན་པར་མི་འགྱུར་ལ།  དོན་གྱི་གནས་ཚུལ་མི་འདྲ་བ་སོ་སོར་བཞེད་ན་གང་རུང་གཅིག་འཁྲུལ་པ་ལས་འོས་

མེད་པས་ཁོ་བོ་ནི་བྱམས་མགོན་དང་ཀླུ་སྒྲུབ་དབུ་མའི་སྐབས་སུ་དགོངས་པ་གཅིག་ཏུ་འཆད་དེ།  མགོ་མཇུག་ཐམས་ཅད་དུ་འདི་ཤིན་ཏུ་བདེ་བ་ཅིག་ཀྱང་བྱུང་ངོ་། །གཉིས་པ་ནི་ནམ་མཁར་སོགས་སོ། །གསུམ་པ་ནི།  དེ་ཕྱིར་སོགས་ཏེ། 
དོགས་སྤང་ཞེས་པའི་དོན་ནི།  འཕགས་མཆོག་ཀླུ་སྒྲུབ་ཀྱིས་བཤད་པ་ལ་བརྟེན་ནས་བདག་གིས་ཚམ་ཚོམ་མེད་པར་ཡོན་ཏན་ཕྱོགས་གཅིག་གི་ཆ་ཙམ་ཞིག་གླེངས་ཞེས་བཤད་དོ། །གསུམ་པོ་དེ་དག་གཉིས་སུ་བསྡུ་བ་ནི།  དེ་ལ་སོགས་ཏེ།  སྔ་འགྲེལ་དུ་མདོར་བསྡུ་ན།  བསྟན་
བཅོས་འདི་ལས་སངས་རྒྱས་ཀྱི་ཡོན་ཏན་ཟབ་པ་སྟེ་ཆོས་ཉིད་དང་རྒྱ་ཆེ་བ་ཉེ་བར་བསྟན་ཏོ།  ཞེས་གསུངས་ཏེ།  སྤྲོས་པ་ཉེར་ཞིའི་ཆོས་སྐུ་ནི་ཟབ་པ་དང་།  ལོངས་སྐུ་མན་ཆད་རྒྱ་ཆེ་བ་ཡིན་པར་མངོན་ནོ། །དེའི་རྒྱུ་ལ་ས་བཅུའི་གནས་སྐབས་སུ་ཟབ་མོ་སྟོང་ཉིད་རྟོགས་པའི་མཉམ་
བཞག་དང་རྒྱ་ཆེ་བ་སྦྱིན་སོགས་སྒྲུབ་པའི་རྗེས་ཐོབ་གཉིས་དགོས་ཤིང་།  དེའི་རྒྱུ་ལ་ཚོགས་སྦྱོར་གྱི་གནས་སྐབས་སུ་དེ་གཉིས་ཐོས་བསམ་གྱིས་གཏན་ལ་ཕབ་པའི་སྒོ་ནས་མཁས་པ་དགོས་ཏེ།  ཟབ་ཅིང་རྒྱ་ཆེའི་ཚུལ་ལ་མཁས་པའི་སྐྱེ་བོས་ནི། །རིམ་གྱིས་རབ་ཏུ་
དགའ་བའི་ས་ནི་འཐོབ་འགྱུར་བས། །དེ་ནི་དོན་དུ་གཉེར་བས་དོན་འདི་མཉན་པར་གྱིས། །ཞེས་གསུངས་སོ། །དེ་ལྟར་ན་བསྟན་བཅོས་འདིས་སེམས་སྐྱེད་བཅུ་པོ་རང་གི་ངོ་བོ་འཕགས་པའི་གནས་སྐབས་དང་།  དེ་ཐོས་བསམ་གྱིས་གཏན་ལ་ཕབ་པ་སོ་སྐྱེའི་
གནས་སྐབས་དང་།  དེ་ལས་ཟབ་པ་དང་རྒྱ་ཆེ་བ་གཉིས་མངོན་དུ་གྱུར་པ་ནི་སངས་རྒྱས་ཀྱི་གནས་སྐབས་ཡིན་པར་བསྟན་ཏེ།  ལམ་དང་འབྲས་བུའི་རྣམ་པར་བཞག་པ་མ་ལུས་པ་ཡང་མཚོན་པར་ཤེས་པར་བྱའོ། །གཉིས་པ་སྤྲུལ་སྐུ་ཕྲིན་ལས་དང་བཅས་པ་བཤད་

པ་ལ་གསུམ་སྟེ།  སྤྲུལ་སྐུས་གནས་སྐབས་ཐེག་གསུམ་བསྟན། །མཐར་ཐུག་ཐེག་པ་གཅིག་ཏུ་བསྒྲུབ། །ཐེག་གསུམ་དགོངས་པ་ཅན་དུ་བསྟན་པའོ། །དང་པོ་ནི།  སླར་ཡང་སོགས་ཏེ།  ཐུགས་རྗེས་མྱ་ངན་འདས་པར་ཞེས་པའི་དོན་མཐར་ཐུག་མི་གནས་
པའི་མྱང་འདས་སུ་དཀྲི་ཞེས་པ་དང་།  གནས་སྐབས་མྱང་འདས་ཙམ་ལ་དཀྲི་ཞེས་པ་གང་ཡིན་རྩ་འགྲེལ་གཉིས་ཆར་དུ་མི་གསལ་བས་དང་པོ་ལྟར་ན་ནི་གཞུང་འོག་མའི་སྔ་འགྲེལ་དུ་དེའི་ཕྱིར་དེ་ལྟར་དེ་བཞིན་གཤེགས་པའི་སྐུའི་རྣམ་པར་གཞག་པ་བྱས་ནས་
ཐེག་པ་གཅིག་ལ་ཐེག་པ་གསུམ་བསྟན་པ་དགོངས་པ་ཅན་ཉིད་དུ་བཤད་པ་ཞེས་པ་དང་མཐུན་ཏེ།  དེ་ལྟར་ན་སྔར་གྱི་ས་བཅད་ཀྱང་སྤྲུལ་སྐུས་མཐར་ཐུག་ཐེག་གཅིག་བསྟན་ཞེས་འདོན་དགོས་སོ། །ཕྱི་མ་ལྟར་ན་གཞུང་འདི་ཉིད་ཀྱི་སྔ་འགྲེལ་དུ།  ད་ནི་སྤྲུལ་པའི་སྐུ་
ཉན་ཐོས་དང་།  རང་སངས་རྒྱས་དང་།  བྱང་ཆུབ་སེམས་དཔའ་ཐམས་ཅད་ཀྱི་དོན་ཐུན་མོང་བ་དང་།  ཐབས་ཐུན་མོང་བ་འབྱུང་བ་ཞེས་གསུངས་པ་དང་མཐུན་ནོ། །གཉིས་པ་ནི།  གང་ཕྱིར་སོགས་ཏེ།  འདི་ནི་སྔ་འགྲེལ་དུ་ཐེག་པ་གཅིག་ལ་ཞེས་པའི་དོན་ཏེ་ཡུལ་
ཆོས་ཐམས་ཅད་ཀྱི་གནས་ལུགས་རྟོགས་ཚུལ་མི་འདྲ་བས་གཞན་དང་གཞན་དུ་རྣམ་པར་འགྱུར་བ་དང་རིགས་མི་འདྲ་བའི་དབྱེ་བ་ཡང་མེད་ཅིང་ཡུལ་ཅན་ཡེ་ཤེས་ཀྱང་རྟོགས་པ་མཐར་ཐུག་པའི་ཚེ་རྟོགས་ཚུལ་མི་འདྲ་བའི་དབྱེ་བ་མེད་པས་མཐར་ཐུག་ཐེག་པ་
གཅིག་ཏུ་བསྟན་ཏེ།  ཇི་སྐད་དུ།  འོད་སྲུང་ཆོས་ཐམས་ཅད་མཉམ་པ་ཉིད་དུ་རྟོགས་ན་མྱ་ངན་ལས་འདས་པ་ཡིན་ལ།  དེ་ཡང་གཅིག་ཡིན་གྱིས་གཉིས་དང་གསུམ་ནི་མ་ཡིན་ནོ་ཞེས་འབྱུང་བའི་ཕྱིར་རོ། །གསུམ་པ་ནི་གང་ཕྱིར་སོགས་ཏེ།  ཚིག་རྐང་དང་པོ་གཉིས་

ཀྱིས་དང་པོ་ཉིད་ནས་ཐེག་ཆེན་གྱིས་དཀྲི་མི་ནུས་པའི་གང་ཟག་ངོས་བཟུང་།  དེ་ནས་ཚིག་རྐང་གཉིས་ཀྱིས་དེ་དག་ཡལ་བར་མི་འདོར་བའི་རྒྱུ་ངོས་བཟུང་།  དེ་ནས་ཚིག་རྐང་གསུམ་དང་ཚེག་བར་གཉིས་ཀྱིས་དམ་ཆོས་པདྨ་དཀར་པོ་ལས་
གསུངས་པའི་དཔེའི་སྒོ་ནས་དེ་དག་ལ་ཐེག་པ་འོག་མ་གཉིས་བསྟན་པའི་དགོས་པ་ངོས་བཟུང་།  རྣམ་པར་དབེན་ལའང་ཞེས་པས་དེ་ལྟ་བུའི་མྱང་འདས་ཐོབ་པའི་གང་ཟག་གཉིས་དང་།  བློ་སྦྱངས་རྣམས་ལ་ཞེས་པས་དང་པོ་ཉིད་ནས་ཐེག་ཆེན་གྱིས་དཀྲི་བར་ནུས་
པའི་གང་ཟག་རྣམས་ལ་ཐེག་ཆེན་ལོགས་སུ་གསུངས་པར་བསྟན་ནོ། །གསུམ་པ་དུས་ཀྱི་སྒོ་ནས་མཆོག་ཏུ་བསྔགས་པ་ལ་གཉིས་ཏེ།  ཐོག་མར་བྱང་ཆུབ་དམ་པ་བརྙེས་པའི་དུས། །ཐ་མར་འགྲོ་བའི་དོན་ལ་བཞུགས་པའི་དུས་སོ། །དང་པོ་ནི།  བདེ་བར་སོགས་ཏེ། 
བྱང་ཆུབ་མཆོག་རབ་དམ་པར་ཞེས་པའི་དོན་འགྲེལ་པར།  བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་གང་ཡིན་པ་དེ་མངོན་པར་རྫོགས་པར་བྱང་ཆུབ་པའི་དུས་ཅི་ཙམ་པ་དེའི་ཚད་བརྗོད་པར་བྱ་སྟེ།  ཞེས་གསུངས་ལ།  སྤྲུལ་སྐུ་འབྱུང་བའི་རྒྱུ་ནི་སྔར་བཤད་པའི་
སྐུ་གསུམ་ཅིག་ཆར་དུ་བརྙེད་པ་དེ་ཉིད་ཡིན་ལ།  འདི་ལ་འགྲེལ་བཤད་བྱེད་པས།  འདི་ཡང་སངས་རྒྱས་ཐམས་ཅད་ཀྱི་ཆོས་ཀྱི་སྐུ་གཅིག་ཡིན་པས་དེ་ལྟར་བརྗོད་པ་ཡིན་གྱི་གཞན་དུ་ན་སངས་རྒྱས་གཞན་འབྱུང་བར་མི་འགྱུར་བས་སོ་ཞེས་འཆད་དོ། །དེའི་དོན་ཡང་
འདིར་འབྱུང་བའི་འབྲས་བུའི་རྣམ་གཞག་རྣམས་ནི་སངས་རྒྱས་སྤྱིའི་དབང་དུ་བྱས་པ་ཡིན་པས་དེ་རིང་སངས་རྒྱས་པ་ལྟ་བུ་གཅིག་ལ་ཡང་ཚང་དགོས་ལ་དེ་ལྟར་ན་སངས་རྒྱས་དེའི་སྤྲུལ་སྐུ་འབྱུང་བའི་རྒྱུ་ཆོས་སྐུ་དེ་སངས་རྒྱས་རྣམས་ཀྱི་ཆོས་སྐུ་དང་དབྱེར་མེད་གཅིག་ཡིན་

པས་དེའི་ཐོག་མའི་ཚད་བཟུང་བ་སྟེ།  དེ་ལས་གཞན་དུ་དེ་རིང་སངས་རྒྱས་པའི་ཆོས་སྐུའི་ཐོག་མ་དེ་རིང་ཡིན་ན་དེ་ལྟ་བུའི་སངས་རྒྱས་འབྱུང་བར་མི་འགྱུར་ཏེ།  དེ་ལ་འདི་ནས་བཤད་པའི་དུས་ཀྱི་ཁྱད་པར་མ་ཚང་བའི་ཕྱིར་ཞེས་པའི་དོན་དུ་འཆད་དགོས་སོ། །ཆོས་
སྐུ་གཅིག་ཡིན་པ་ནི་མདོ་སྡེ་རྒྱན་སོགས་གཞུང་ལུགས་ཚད་ལྡན་དུ་མའི་དགོངས་པ་ཡིན་ཀྱང་འདིར་དེའི་དབང་དུ་བྱས་ནས་གསུངས་པ་མིན་ཏེ།  དེ་ལྟར་ན་གློ་བུར་དྲི་བྲལ་འབའ་ཞིག་གི་དབང་དུ་བྱས་པར་ཐལ་བའི་ཕྱིར་རོ། །འོ་ན་ཅི་ཞེ་ན་རང་བཞིན་རྣམ་དག་གི་ཆོས་དབྱིངས་
དེ་ད་ལྟ་གློ་བུར་གྱི་དྲི་མས་བསྒྲིབས་པས་སངས་རྒྱས་མངོན་དུ་མ་གྱུར་ཀྱང་ནམ་ཞིག་གློ་བུར་གྱི་དྲི་མ་ཟད་པའི་ཚེ་དེ་ཉིད་སངས་རྒྱས་དངོས་སུ་མཐོང་བས་དེའི་ཐོག་མ་མེད་ཅེས་པའི་དོན་ཏེ།  གློ་བུར་གྱི་དྲི་མ་ཟད་པ་ཙམ་མ་གཏོགས་སངས་རྒྱས་གསར་དུ་ཐོབ་རྒྱུ་མེད་
ཅེས་པ་ངེས་དོན་གྱི་བཀའ་དང་བསྟན་བཅོས་རྣམས་ལས་རབ་ཏུ་མང་བར་གསུངས་སོ། །དཔེར་ན་ཁྱིམ་གྱི་འོག་གི་གཏེར་དབུལ་པོའི་ལག་ཏུ་ཐོབ་པའི་ཚེ་སྒྲིབ་བྱེད་བསལ་ནས་གསར་དུ་མཐོང་བ་ཙམ་ཡིན་གྱི་དང་པོ་ནས་ཐོབ་ཐོབ་པ་ཡིན་པ་བཞིན་ཏེ།  དཔེ་དགུ་
ཆར་ལ་སྦྱར་བར་བྱའོ། །རང་བཞིན་རྣམ་དག་གདོད་མ་ནས་སངས་རྒྱས་ཡིན་པ་དང་།  དེའི་ཐོག་མ་མེད་པ་གསང་བ་ཡིན་པ་ནི།  སངས་རྒྱས་ཐོག་མ་ཐ་མ་མེད། །དང་པོའི་སངས་རྒྱས་རྒྱུ་མེད་པ། །ཞེས་དང་།  སངས་རྒྱས་ཀུན་བས་སྔར་སངས་རྒྱས། །ཞེས་
སོགས་ཀྱི་དོན་ཡིན་པས་འདི་ནི་སྔོན་དགེ་བའི་རྩ་བ་མ་བསགས་པ་རྣམས་ཀྱིས་ལྷག་པར་མོས་པར་བྱ་དཀའ་བའི་ཕྱིར་ན་བསྙད་པར་བྱ་བ་མ་ཡིན་ཅེས་གསུངས་སོ། །འགའ་ཞིག་ཏུ་དེ་ལ་ལྷག་པར་མོས་པར་བྱེད་པ་རྣམས་ལ་བསོད་ནམས་གཞལ་དུ་མེད་པ་བསགས་པར་བྱ་བའི་ཕྱིར་

བཤད་དོ། །དོན་འདི་མ་རྟོགས་པར།  ཁ་༥༨ཅིག་འགྲེལ་བཤད་ལས་དེ་ལྟར་འཆད་པ་ནི་མི་འཐད་དེ།  འགྲེལ་པ་ལས་སྤྲུལ་པའི་སྐུ་འབྱུང་བའི་དབང་དུ་བྱས་པར་གསུངས་པའི་ཕྱིར་རོ། །སྤྲུལ་པའི་སྐུ་འབྱུང་བའི་རྒྱུ་ཞེས་ཆོས་ཀྱི་སྐུ་ལ་
དགོངས་ཞེས་འཆད་པའང་མི་རིགས་ཏེ། ཆོས་ཀྱི་སྐུར་གཤེགས་པའི་ཚད་དེ་ཙམ་དུ་འདོད་ན་གང་ཟག་གཞན་སངས་རྒྱ་བའི་སྐབས་མེད་པའི་སྐྱོན་དེའང་འཇུག་པའི་ཕྱིར་དང་།  སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་ན་སངས་རྒྱས་སྔ་མ་རྣམས་སངས་
རྒྱས་པའི་ཚེ་སྔར་འཚང་མ་རྒྱས་པ་དང་འཚང་རྒྱ་བའི་ཆོས་སྐུ་ཡང་སྔོན་དུ་ཐོབ་ཟིན་པ་ཤིན་ཏུ་འགལ་བའི་ཕྱིར་རོ། །དེས་ན་བྱང་ཆུབ་ཀྱི་སྙིང་པོར་གཤེགས་པའི་ཚད་སྟོན་པ་ཡིན་ལ།  དེའང་སྔོན་དུ་སངས་རྒྱས་པའི་ཡུན་ཚད་སྟོན་པ་མ་ཡིན་པས་སངས་རྒྱས་ནས་
སླར་ཡང་བྱང་ཆུབ་ཀྱི་སྙིང་པོར་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་ཚད་སྟོན་པ་ཡིན་ནོ། །དེ་ལྟར་མ་བྱས་པར་འགྲེལ་བཤད་ལྟར་བཤད་ན་རྩ་བ་ལས་གསང་བ་འདི་བཤད་པར་མི་བྱ་བར་གསུངས་པའི་ཡུལ་དུ་འགྲོ་བ་ཡིན་ནོ་ཞེས་བྲིས་སོ། །འགྲེལ་
པར་སྤྲུལ་སྐུ་འབྱུང་བའི་དབང་དུ་བྱས་པར་གསུངས་ཞེས་པས་ཆོས་སྐུའི་དབང་དུ་བྱས་པ་མི་ཁེགས་ཏེ།  སྤྲུལ་སྐུ་བྱུང་བའི་སྔ་རོལ་ཚད་གཟུང་དུ་མེད་ན་ཆོས་སྐུའི་ཐོག་མ་ཚད་གཟུང་དུ་མེད་པར་ལེགས་པར་གྲུབ་པའི་ཕྱིར་རོ། །ཆོས་སྐུར་གཤེགས་ཚད་དེ་ཙམ་
དུ་འདོད་ན།  གང་ཟག་གཞན་འཚང་རྒྱ་བའི་སྐབས་མེད་པའི་སྐྱོན་དེའང་འཇུག་ཅེས་པ་སྔ་མ་ལ་མཚུངས་པ་བསྒྲེ་བ་ཡིན་ན་ནི་འགྲེལ་བཤད་ཀྱི་དོན་བཤད་ཟིན་པས་མི་མཚུངས་ལ།  རང་རྒྱུད་དུ་ཁས་བླངས་ན་སྤྲུལ་སྐུར་གཤེགས་པའི་ཚད་དེ་ཙམ་དུ་འདོད་པ་ལ་

ཡང་སྐྱོན་འདི་ཅིའི་ཕྱིར་མི་འཇུག །སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་ན་སངས་རྒྱས་སྔ་མ་རྣམས་སངས་རྒྱས་པའི་ཚེ་སྔར་སངས་མ་རྒྱས་པ་དང་སངས་རྒྱ་རྒྱུའི་ཆོས་སྐུའང་སྔོན་དུ་ཐོབ་ཟིན་པ་ཤིན་ཏུ་འགལ་ཞེས་པ་ནི་རྩ་བར་གསང་བ་འདི་བཤད་པར་མི་བྱ་གསུངས་
པའི་ཡུལ་དུ་སོང་སྟེ།  རྒྱུ་མཚན་དེ་གཉིས་བཟུང་ནས་གཞན་ངོར་དེ་རིང་སངས་རྒྱས་པ་ལྟ་བུ་གཅིག་གི་ཆོས་སྐུའི་ཐོག་མ་ཚད་གཟུང་དུ་མེད་པ་བློར་མ་ཤོང་ནས་སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་པ་ལ་སྐུར་པ་བཏབ་འདུག་པའི་ཕྱིར་རོ། །སངས་རྒྱས་ནས་སླར་
ཡང་བྱང་ཆུབ་ཀྱི་སྙིང་པོར་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་སྟོན་པ་ཡིན་ཞེས་པ་ནི་གཞུང་འདིའི་དོན་གཏན་མ་ཡིན་ཏེ།  འགྲེལ་པར་བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་གང་ཡིན་པ་དེའི་ཞེས་པ་དང་འགལ་བའི་ཕྱིར་དང་།  འདིར་རྡུལ་གྱི་གྲངས་
སྙེད་ཅེས་པའང་བརྟགས་པ་མཐའ་གཟུང་གི་ཚུལ་ཡིན་གྱི།  དོན་ལ་ཚད་མེད་པ་ཡིན་པས་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་ཚད་མེད་ན་དེའི་རྒྱུར་གྱུར་པའི་ཆོས་སྐུ་བརྙེས་པའི་དུས་ལ་ཚད་མེད་པ་འགོག་པའི་དོན་མེད་པའི་ཕྱིར་རོ། །མདོར་ན་འོན་ཀྱང་ཁྱོད་ཀྱི་
གསང་བ་འདི་ནི་བསྙད་བགྱི་མ་ལགས་སོ་ཞེས་གསུངས་པ་ཤིན་ཏུ་མད་པར་སྣང་ངོ་། །གཉིས་པ་ལ་གཉིས་ཏེ།  མཁྱེན་རབ་ཐུགས་རྗེས་རྟག་ཏུ་བཞུགས། །སྒྲུབ་བྱེད་ཐུགས་རྗེའི་རང་བཞིན་བཤད་པའོ། །དང་པོ་ནི།  རྒྱལ་བ་སོགས་སོ། །གཉིས་པ་ལ་གཉིས་ཏེ། 
རྣམ་པ་མཚུངས་པ་མེད་པས་རྟག་ཏུ་བཞུགས། །དམིགས་པ་ཟད་པ་མེད་པས་རྟག་ཏུ་བཞུགས་པའོ། །དང་པོ་ནི།  གཏི་མུག་སོགས་སོ། །གཉིས་པ་ནི།  གང་གི་སོགས་སོ། །	གསུམ་པ་གཞུང་དོན་རྫོགས་པའི་བྱ་བ་བསྟན་པ་ལ་བཞི་སྟེ།  གང་གིས་ཇི་ལྟར་

བརྗོད་པའི་ཚུལ། །བརྗོད་བྱ་ཐུན་མོང་མིན་པར་བསྟན།  རྗོད་བྱེད་བརྩམས་པའི་དགོས་པ་བཤད། །བརྩམས་པའི་དགེ་བ་མཆོག་ཏུ་བསྔོ་བའོ། །དང་པོ་ནི།  ལུགས་འདི་སོགས་ཏེ།  ལུང་ཇི་བཞིན་ནི་མདོ་སྡེ་ས་བཅུ་པ་
དང་སྦྱར་བ་དང་།  སྟོང་ཉིད་ཉི་ཤུ་ཤེར་ཕྱིན་དང་སྦྱར་བ་ལྟ་བུ་ཡིན་ལ་མན་ངག་ཇི་བཞིན་ནི་ཆོས་ཀྱི་བདག་མེད་དང་གང་ཟག་གི་བདག་མེད་སྒྲུབ་པའི་རིགས་པ་རྣམས་སོ། །གཉིས་པ་ནི།  འདི་ལས་སོགས་ཏེ།  འགྲེལ་པར།  ཇི་ལྟར་དབུ་མའི་བསྟན་བཅོས་མ་
གཏོགས་པར།  བསྟན་བཅོས་གཞན་ལས་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་མི་བརྗོད་པ་དེ་བཞིན་དུ་ཁོ་བོ་ཅག་གིས་འདིར་ལུགས་གང་ཞིག་བརྒལ་ལན་དང་བཅས་པར་བསྙད་པའི་ལུགས་འདི་ནས་འབྱུང་བ་འདི་ཡང་སྟོང་པ་ཉིད་ཀྱི་
ཆོས་ལྟར་བསྟན་བཅོས་གཞན་ན་མེད་དོ། །ཞེས་མཁས་པ་རྣམས་ཀྱིས་ངེས་པ་ཉིད་དུ་མཛད་དུ་གསོལ་ལོ། །དེའི་ཕྱིར་ཁ་ཅིག་གིས་མདོ་སྡེ་པ་རྣམས་དང་།  བྱེ་བྲག་ཏུ་སྨྲ་བ་རྣམས་ཀྱིས་གང་དོན་དམ་པར་སྨྲས་པ་དེ་དབུ་མ་པ་རྣམས་ཀྱིས་ཀུན་རྫོབ་
ཏུ་ཡིན་ནོ་སྙམ་དུ་སེམས་པ་དེ་དག་གིས་ཀྱང་བསྟན་བཅོས་ཀྱི་དེ་ཁོ་ན་ཉིད་ཡོངས་སུ་མ་ཤེས་པ་ཁོ་ན་སྟེ།  འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཞེས་གསུངས་པའི་དོན་བསྟན་བཅོས་
གཞན་ནི་སེམས་ཙམ་པ་མན་ཆད་ཀྱི་དངོས་སྨྲ་བའི་བསྟན་བཅོས་ཡིན་ལ།  དེ་ལས་དོན་དམ་སྟོང་ཉིད་ཀྱི་ཆོས་དབུ་མ་པ་ཇི་ལྟར་འདོད་པ་བཞིན་མི་བརྗོད་པ་ནི་གྲུབ་མཐའ་སྨྲ་བ་ཀུན་མཐུན་ལ།  དེ་བཞིན་དུ་གཞུང་ལུགས་འདིར་གལ་ཏེ་ཁྱོད་ལ་

འཇིག་རྟེན་མི་གནོད་ན་ཞེས་སོགས་དང་།  གང་ཕྱིར་རྒྱུ་མེད་པ་དང་དབང་ཕྱུག་གི་ཞེས་སོགས་དང་།  འཇིག་རྟེན་གྲགས་པའི་ཀུན་རྫོབ་མ་བརླག་ཅིག །ཅེས་དང་།  བུམ་པ་སྣམ་བུ་རེ་ལྡེ་དམག་དང་ཞེས་སོགས་ཀྱི་སྐབས་སུ་བརྒལ་ལན་དང་བཅས་པར་བསྙད་པའི་
ཀུན་རྫོབ་བརྟེན་ནས་བཏགས་པ་ཙམ་དུ་འཇོག་པའི་ཚུལ་འདི་ཡང་སྔར་གྱི་བསྟན་བཅོས་དེ་དག་ན་མེད་ཅེས་པ་སྟེ།  སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་བསྟན་བཅོས་གཞན་ཅེས་པ་སྔ་ཕྱི་གཉིས་གཞི་གཅིག་ཏུ་བཞེད་པའི་ཕྱིར་རོ། །གལ་ཏེ་མ་
གྲུབ་སྟེ།  བསྟན་བཅོས་གཞན་གྱི་དོན་དམ་དེ་ཉིད་ལུགས་འདིའི་ཀུན་རྫོབ་ཡིན་པའི་ཕྱིར་ཞེ་ན་དེ་འགོག་པ་ལ་དེའི་ཕྱིར་ཁ་ཅིག་གིས་ཅེས་སོགས་གསུངས་ཏེ།  བྱེ་མདོ་གཉིས་ཀྱིས་དོན་དམ་དུ་བཞག་པ་ནི་རིགས་པས་དཔྱད་ནས་བཞག་པ་ཡིན་ལ་དེ་ཉིད་འདིའི་ཀུན་
རྫོབ་ཏུ་མི་རུང་ཞེས་པའི་དོན་ཏོ། །འོན་ཀྱང་བདེན་གཉིས་ཀྱི་འགྲེལ་བཤད་དུ་གཞན་གྱི་དོན་དམ་བྱས་གང་ཡིན། །དེ་ནི་གཞན་གྱི་ཀུན་རྫོབ་འདོད། །གཞན་གྱི་མ་བྱས་གང་ཡིན་དེ། །གཞན་གྱི་ཆུང་མར་ཡང་འདོད་བཞིན། །ཅེས་པ་དྲངས་ནས།  དེ་ཉིད་ཀླུ་སྒྲུབ་
ཀྱི་གཞུང་ཡིན་པར་བཤད་པ་ལྟར་ན་ལུང་འདིའི་དོན་ལ་དབུ་མ་པ་ཁ་ཅིག་གྲུབ་མཐའ་འོག་མས་དོན་དམ་དུ་འཇོག་ཚུལ་དེ་ཉིད་དབུ་མ་པས་ཀུན་རྫོབ་ཏུ་འཇོག་པར་འདོད་པ་འགྲེལ་པ་འདིས་བཀག་པར་འཆད་དགོས་ལ་ལུང་དེ་ཉིད་ཀྱི་དོན་ནི་གྲུབ་མཐའ་འོག་
མས་དོན་དམ་དུ་འདོད་པའི་གཞི་རྡུལ་ཕྲན་དང་།  ཤེས་པ་ལྟ་བུ་དེ་ཉིད་དབུ་མ་པས་ཀུན་རྫོབ་ཏུ་འདོད་ཅེས་པར་འཆད་དགོས་སོ། །ཁ་ཅིག༥༩་འདིར་དེས་ན་རང་གི་ལུགས་འདི་སེམས་ཙམ་པ་དང་ཡང་ཐུན་མོང་མ་ཡིན་པར་མ་ཟད་མགོན་པོ་ཀླུ་སྒྲུབ་དང་འཕགས་

པ་ལྷའི་དགོངས་པ་འགྲེལ་པའི་དབུ་མ་པ་གཞན་གྱི་ལུགས་དང་ཡང་ཐུན་མོང་མ་ཡིན་པར་ཤེས་པར་གྱིས་ཤིག་ཅེས་འདོམས་པའོ། །དེ་ལ་སློབ་དཔོན་སངས་རྒྱས་བསྐྱངས་ཀྱི་འགྲེལ་པ་ནི་ཚད་མར་སློབ་དཔོན་འདི་བཞེད་
པས་དེ་ལ་ཟུར་ཟ་བ་མིན་ལ་རྒྱལ་སྲས་ཞི་བ་ལྷའི་ལུགས་དང་ཡང་སློབ་དཔོན་འདིའི་ལུགས་གཉིས་ཤིན་ཏུ་མཐུན་པར་སྣང་ངོ་། །ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པ་མེད་པའི་སྟེང་ནས་བདེན་གཉིས་ཀྱི་རྣམ་བཞག་མཛད་པ་འདི་ལ་བརྟེན་ནས་རང་རྒྱུད་
ཀྱི་གྲུབ་མཐའ་དང་།  ཀུན་གཞི་མི་བཞེད་པ་སོགས་ཀྱི་བཤད་སྲོལ་ཐུན་མོང་མ་ཡིན་པ་མང་དུ་ཡོད་པ་ནི་དྲང་ངེས་རྣམ་འབྱེད་ལ་སོགས་པར་རྒྱས་པར་བཤད་པས་འདིར་མ་སྨོས་སོ།  ཞེས་བྲིས་སོ། །དེ་ནི་མི་འཐད་དེ།  འདི་རང་རྒྱུད་པ་ལ་ཟུར་ཟ་བ་ཡིན་ན་
བསྟན་བཅོས་གཞན་ཅེས་པ་སྔ་ཕྱི་གཉིས་སོ་སོར་སོང་བས་དཔེ་དོན་མི་འགྲིག་པའི་ཕྱིར་དང་།  དེའི་ཕྱིར་ཁ་ཅིག་གིས་ཞེས་སོགས་ཀྱི་གྲུབ་དོན་འབྲེལ་མེད་དུ་འགྱུར་བའི་ཕྱིར་དང་།  གཞུང་འོག་མའི་སྔ་འགྲེལ་གྱི་འགྲོས་ཀྱིས་བསྟན་བཅོས་གཞན་སྨྲ་བ་པོ་དང་། 
ལུགས་བཟང་རྒྱང་རིང་སྤངས་པ་དོན་གཅིག་ཏུ་གྲུབ་པས་དེ་ཡང་རང་རྒྱུད་པར་ཐལ་བའི་ཕྱིར་རོ། །གསུམ་པ་ལ་གཉིས་ཏེ།  དེ་ཉིད་བསྟན་ཕྱིར་བསྟན་བཅོས་བརྩམས། །དེས་ན་གཞན་གཞུང་དོར་བར་གདམས་པའོ། །དང་པོ་ནི།  ཀླུ་སྒྲུབ་སོགས་ཏེ། 
འགྲེལ་པར།  གལ་ཏེ་གནས་བརྟན་དབྱིག་གཉེན་དང་།  ཕྱོགས་ཀྱི་གླང་པོ་དང་།  ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་ཐོས་པས་འཇིགས་ཏེ།  རྟེན་ཅིང་འབྲེལ་བར་འབྱུང་བའི་དོན་ཕྱིན་

ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན།  དེ་སྐད་དུ་སྨྲའོ་ཞེས་གསུངས་སོ། །འདིས་ནི་ཇོ་བོ་རྗེས་ཀླུ་སྒྲུབ་སློབ་མ་ཟླ་གྲགས་ཡིན་ཅེས་གསུངས་པ་ལ་བརྟེན་ནས་ཀླུ་སྒྲུབ་མི་ཡུལ་དུ་ལོ་དྲུག་བརྒྱ་བཞུགས་པའི་དུས་ཀྱི་དངོས་སློབ་ཟླ་གྲགས་ཡིན་པ་
བཀག་སྟེ།  ཀླུ་སྒྲུབ་ལོ་ལྔ་བརྒྱ་སོང་ནས་འཕགས་པ་ཐོགས་མེད་བྱོན།  དེ་ཉིད་ལོ་བརྒྱ་དང་ལྔ་བཅུར་བཞུགས་པའི་སྐུ་ཚེའི་མཇུག་གི་སློབ་མ་དབྱིག་གཉེན་ཡིན་ལ་དེའི་སློབ་མ་ཡང་ཕྱོགས་ཀྱི་གླང་པོ་ཡིན་ཅིང་།  དེ་དག་ཀྱང་སློབ་དཔོན་འདིའི་དུས་སུ་
བསྟན་བཅོས་མཛད་ནས་གཞན་དུ་བྱོན་ཟིན་པར་གསུངས་པའི་ཕྱིར་རོ། །འདིའི་ཆོས་སྐྱོང་ཞེས་པ་དང་།  བཞི་འགྲེལ་གྱི་ཕྱོགས་སྔར་ཆོས་སྐྱོང་ཞེས་གསུངས་པའི་ཆོས་སྐྱོང་གཉིས་དོན་གཅིག་པས་དཔལ་ལྡན་ཆོས་སྐྱོང་ཡིན་ལ།  དེས་ན་བིར་ཝ་པ་སེམས་
ཙམ་པ་ཡིན་ནོ་ཞེས་བློ་གྲོས་རྩིང་པོ་དག་སྨྲ་བ་ནི་རྗེ་བླ་མས་བཀག་ཟིན་ལ།  མཁས་གྲུབ་ཁ་ཅིག་སྐྱོན་སྔ་མ་སྤོང་བར་འདོད་ནས་ཆོས་སྐྱོང་ཞེས་པ་དཔལ་ལྡན་ཆོས་སྐྱོང་མ་ཡིན་གྱི་སྙན་ངག་མཁན་ཆོས་སྐྱོང་ཞེས་པ་གཞན་ཞིག་ཡིན་ནོ་ཞེས་བཞེད་པ་ཡང་བདེན་
གཉིས་ཀྱི་འགྲེལ་བཤད་དང་མི་མཐུན་ཅེས་རྗེ་བླ་མས་བཀག་ཟིན་ཏོ། །དེས་ན་དཔལ་ལྡན་ཆོས་སྐྱོང་སེམས་ཙམ་པ་ཡིན་པས།  བིར་ཝ་པ་སེམས་ཙམ་པ་ཡིན་དགོས་ན།  ལན་གཅིག་སེམས་ཙམ་པའི་གྲུབ་མཐའ་བཟུང་བ་དེ་སངས་རྒྱས་ནས་ཀྱང་སེམས་
ཙམ་པར་འགྱུར་བར་མཚུངས་པས་འགྲེལ་པ་གཉིས་ཀྱི་ཕྱོགས་སྔར་བཤད་པའི་ཆོས་སྐྱོང་སེམས་ཙམ་པ་ཡིན་ཀྱང་བིར་ཝ་པ་ནི་ས་དང་པོ་ཐོབ་པའི་རྗེས་ཀྱི་གྲུབ་ཐོབ་ཀྱི་མཚན་ཡིན་པས་སེམས་ཙམ་པ་ཡིན་མི་དགོས་ཞེས་རྗེ་བླ་མ་བཞེད་པ་ཉིད་གནད་ཀྱི་དོན་ཡིན་

ནོ། །གཉིས་པ་ནི།  དེ་ཉིད་སོགས་སོ། །བཞི་པ་ནི།  སློབ་དཔོན་སོགས་སོ། །གསུམ་པ་བསྒྱུར་བ་མཐར་ཕྱིན་མཇུག་གི་དོན་ལ་གཉིས་ཏེ།  རྩོམ་བྱེད་གང་གིས་བརྩམས་པ།  སྒྱུར་བྱེད་གང་གིས་བསྒྱུར་བའོ། །
དང་པོ་ནི།  དབུ་མ་ལ་འཇུག་པ་སོགས་སོ། །གཉིས་པ་ནི།  ཁ་ཆེའི་ཡུལ་གྱི་སོགས་ཏེ།  གཞུང་ལུགས་འདི་པ་ཚབ་ལོ་ཙཱ་བ་ཉི་མ་གྲགས་ཀྱིས་བསྒྱུར་ཅིང་གཏན་ལ་ཕབ་ནས་དེའི་སློབ་མའི་མཆོག་དབུས་སུ་དགེ་བའི་བཤེས་གཉེན་པུ་ཏོ་
བ་དང་ཞང་ཐང་སག་པ་ཡེ་ཤེས་འབྱུང་གནས་འོད་གཉིས།  གཙང་དུ་གཙང་པ་སེར་པོ་དང་།  དགེ་བའི་བཤེས་གཉེན་རྨ་བྱ་བ་གཉིས་ཏེ།  བཀའ་བབས་བཞི་ལས་རིམ་པར་བརྒྱུད་ནས་དེང་སང་གི་བར་དུ་དར་རྒྱས་སུ་མཛད་དོ།།    །།
རྣམ་དཔྱོད་ལྷ་ཡི་ཐིག་ལེའི་གཟུགས་མཛེས་ཤིང་། །གཟུངས་སྤོབས་ཏིང་འཛིན་དྲྭ་བའི་འོད་ཁྱིམ་ཅན། །སྙིང་རྗེའི་རི་དྭགས་མཚན་མས་ལེགས་སྤྲས་པའི། །སྨྲ་བའི་ཟླ་བ་མཚུངས་མེད་གྲགས་པ་ལས། །ལེགས་གསུང་དཀར་བསིལ་བདུད་རྩི་འཛག་པ་ཡིས། །
ལྟ་ངན་མཚན་མོའི་སྨག་རུམ་སེལ་བ་དང་། །ཐུབ་བསྟན་གངས་ཀྱི་རི་ངོས་གསལ་བ་དང་། །ཀླུ་སྒྲུབ་གཞུང་བཟང་ཀུ་མུཏ་འབྱེད་པར་མཛད། །སྔོན་དུས་རིགས་པའི་མདངས་བཀྲ་རྨ་བྱ་དང་། །བརྒྱུད་པའི་བཀའ་བབས་ཐང་སག་པ་ལ་སོགས།  མ་ནོར་
ལེགས་བཤད་བདུད་རྩིའི་ཆུ་རྒྱུན་གྱིས། །འགྲོ་མང་འཆི་མེད་གནས་སུ་བཀྲི་ཞེས་ཐོས། །ཚུལ་འདི་འཕགས་ཡུལ་གྲུབ་པའི་མཆོག་རྣམས་དང་། །གངས་ཅན་འདིར་བྱོན་མཁས་ཤིང་གྲུབ་བརྙེས་རྣམས། །སྟོན་ཚུལ་ཚིག་གི་ཁྱད་པར་མ་

གཏོགས་པ། །རྟོགས་ཚུལ་ལྟ་བའི་ཆ་ལ་ཁྱད་པར་མེད། །ཐུབ་བསྟན་ཉིན་བྱེད་དུས་ཀྱི་ནུབ་རིར་འཛེག །སྙིགས་མ་ལྔ་པོའི་བྱ་ཕོད་ཤར་ནས་ཉེ། །མི་མཁས་སྲིན་བྱའི་ཅ་ཅོ་སྒྲོག་དུས་འདིར། །རྣམ་གྲོལ་བདེ་བའི་ལམ་བཟང་སུ་ཡིས་རྙེད། །
དེ་སླད་རྒྱ་བོད་དམ་པའི་མཆོག་རྣམས་ཀྱི། །གསུང་རབ་རྒྱ་མཚོ་བརྩོན་པས་བསྲུབས་པ་ལས། །བྱུང་བའི་ལེགས་བཤད་ཟླ་བ་ཚེས་པ་འདི། །བློ་གྲོས་ཤར་རིའི་རྩེ་མོར་སླར་ཡང་འཆར། །དེ་ཚེ་བརྩོན་པ་གཉིས་ཀྱི་ཐལ་སྦྱར་ཏེ། །བློ་གྲོས་གསལ་བའི་
མིག་རས་ལེགས་ཕྱེ་ནས། །ལེ་ལོའི་འཛུམ་པ་མེད་པར་ལྟ་བ་དེ། །ཐེག་ཆེན་རིགས་བཟང་ལས་སྐྱེས་བྲམ་ཟེ་ཡིན། །རྟག་དངོས་སྨྲ་བའི་མུ་སྟེགས་གཞུང་ལུགས་དང་། །སྤྱི་དངོས་སྨྲ་བའི་སྔོན་དུས་རྟོག་གེ་དང་། །ཞིག་དངོས་སྨྲ་
བའི་དེང་དུས་དབུ་མ་གསུམ། །ལྟ་ངན་ཡལ་ག་འཕེལ་བའི་རྩ་བ་ཡིན། །སྤྲིན་བྲལ་ཉི་ཟེར་པད་མོ་གཞོན་ནུའི་གཉེན། །ཤུན་བྲལ་འབྲས་བཟང་བྲམ་ཟེ་རྣམས་ཀྱི་ཟས། །རྙོག་བྲལ་ཆུ་གཙང་དྲང་སྲོང་བཏུང་བ་སྟེ། །ཉེས་བྲལ་ལུང་རིགས་
གོ་བོའི་གཤོག་པ་ཡིན། །རྣམ་དཔྱོད་ལུས་རྒྱས་ལུང་རིགས་གཤོག་ཡངས་ཅན། །མཁས་མཆོག་མཁའ་ལྡིང་དབང་པོ་འཕུར་རྗེས་སུ། །ཐར་འདོད་བྱ་ཚོགས་བརྩོན་པ་མ་བཤོལ་བར། །གསུང་རབ་མཁའ་ལ་ལིང་ལིང་བསྒྱུར་བར་གྱིས། །ཀླུ་སྒྲུབ་
ལུགས་བཟང་ཀུ་མུཏ་ཁ་ཕྱེའི་ཆུས། །ཟླ་བ་གྲགས་པས་རེ་རྣམས་སྐོང་ཞེས་གྲགས། །དེ་ཡི་ལེགས་གསུང་རལ་པ་དམར་སེར་དེས། །ད་ལྟ་བསོད་ནམས་སེང་གེའི་སྤྱི་བོར་མཛེས། །འདི་སྦྱར་དགེ་བ་གང་གཱའི་ཆུ་རྒྱུན་དེས། །ལྟ་ངན་ལུས་ཀྱི་དྲི་མ་

བཀྲུ་བ་དང་། །དོན་གཉེར་བློ་ཡི་སྐོམ་པ་སེལ་བྱས་ནས། །ཀུན་མཁྱེན་རྒྱ་མཚོ་ཆེན་པོར་འཇུག་གྱུར་ཅིག །དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་།  དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་
བྱ་བ་འདི་ནི།  རྒྱ་བོད་ཀྱི་མཁས་གྲུབ་དམ་པ་རྣམས་ཀྱིས་མགྲིན་གཅིག་ཏུ་གསུངས་པའི་སྤྲོས་བྲལ་གྱི་ལྟ་བ་ལ་ངེས་པ་གཏིང་ནས་རྙེད་ཅིང་།  ཕྱིན་ཅི་མ་ལོག་པར་འཆད་པའི་ཚུལ་ལ་མཁས་པ་དགེ་སློང་བསོད་ནམས་སེང་གེས་དོན་གཉེར་དུ་མས་བསྐུལ་བའི་
ངོར་ཐུབ་བསྟན་རྣམ་པར་རྒྱལ་བའི་དགོན་པར་སྦྱར་བ་འདིས་ཀྱང་དབུ་མའི་གཞུང་ལུགས་ཕྱོགས་ཐམས་ཅད་དུ་དར་ཞིང་རྒྱས་པར་གྱུར་ཅིག །ལེགས་བཤད་འདི་ལ་བརྟེན་ནས་ཟབ་མོ་དབུ་མའི་དོན་རང་རྒྱུད་ལ་ངེས་པར་བྱས་ནས་རང་གཞན་གྱི་དོན་སྒྲུབ་པར་བྱ་བ་
ལས་གཞུང་འདིའི་ཕྱོགས་སྔ་སོགས་ཆོས་དང་གང་ཟག་ལ་ལོག་ལྟ་དང་སྐུར་བ་འདེབས་པའི་སྒོ་ནས་རང་རྒྱུད་ཕུང་བའི་ཐོས་བསམ་ཕྱིན་ཅི་ལོག་དེ་ལྟར་མི་མཛད་པའི་གསོལ༷་བ༷་ཕྱིས་ཀྱི་ཐོས་པ་བ་རྣམས་ལ་སྤར་གྱི་ཞབས་ཏོག་སྒྲུབ་པ་པོས་སྙིང་ནས་འདེབ༷ས་པ༷་ལགས་སོ། །འདི་བསྒྲུབས་པ་ལས་
བྱུང་བ་ཡི། །དགེ་བ་བདག་གིས་གང་ཐོབ་པ། །དེས་ནི་སྐྱེ་བོ་ཐམས་ཅད་ཀྱིས། །བདེ་གཤེགས་ཤེས་རབ་ཐོབ་པར་ཤོག །འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང་། །བཅས་ཏེ་ཡུན་རིང་གནས་གྱུར་ཅིག །          །།དགེའོ།།    །།


